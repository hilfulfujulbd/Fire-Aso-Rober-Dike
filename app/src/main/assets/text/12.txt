হে আল্লাহর বান্দা! গাফলতের কতিপয় নিদর্শন রয়েছে, যা দেখে নির্ধারণ করা যায়, কে গাফেল আর কে সতর্ক। হে যুবক! তুমি তাকিয়ে দেখো তোমার নিজের দিকে, খুঁজে পাও কিনা গাফলতের কোনো একটি প্রমাণ। গাফলতের প্রথম নিদর্শন হলো, নামাজ না পড়া। নামাজের প্রতি যত্নবান না-হওয়া। নামাজের সময় অলসতা ও অবহেলার ঘুমে বিভোর থাকা। মসজিদ থেকে যখন আল্লাহু আকবারের স্বরে মধুর আজান ভেসে আসে তখনও দুনিয়াবি কাজে মশগুল থাকা। খেল-তামাশায় ডুবে থাকা। হাটে বাজারে, পথে-ঘাটে উদাসীন হয়ে ঘুরতে থাকা। কিন্তু দুনিয়ায় আজ কত অগণিত মুসলমান। কিন্তু মসজিদে আসে কতজন? মসজিদের মিনার থেকে যখন নামাজের জন্য আহ্বান করা হয় তখন কয়জন ছুটে আসে মসজিদের দিকে? হ্যাঁ! তাদের সংখ্যা নিতান্তই নগণ্য।

মসজিদ আজ শূন্য পড়ে আছে। দীর্ঘ কাতারগুলো পড়ে থাকে নামাজিবিহীন ফাঁকা। আল্লাহু আকবারের ধ্বনি তাদেরকে গাফলতের ঘুম থেকে জাগ্রত করতে পারে না। মিনারের আজান তাদের কর্মের আসর থেকে তুলে আনতে পারে না। রাতের নিদ্রা ভেঙে তারা আসে না কল্যাণের দিকে। তাদের সংখ্যা আজ অনেক। তাদের সংখ্যা বেড়ে চলছে প্রতিনিয়ত। একটি দুঃখজনক ঘটনা বলি। কিছুদিন আগে একজন লোক এলো আমার নিকট। জিজ্ঞেস করল, হে শাইখ। যে ব্যক্তি নামাজ পড়ে না তার হুকুম কী? আমি তাকে জিজ্ঞেস করলাম, ঘটনা কী, খুলে বলো। সে তখন বলল, কিছুদিন পূর্বে এক ব্যক্তি মারা গেছে। তার বয়স ছিল সত্তর। কিন্তু সে নামাজ পড়ত না। তার দীর্ঘ জীবনে আমি কখনো তাকে মসজিদে আসতে দেখিনি। কোনোদিন তাকে নামাজের কাতারে দাঁড়ানো দেখিনি।

হে আল্লাহর বান্দাগণ! এ হলো আজকে আমাদের অবস্থা! সত্তর বছর বয়সে একজন মুসলমান ইন্তেকাল করেছে। কিন্তু কোনোদিন সে মুসলমানদের মসজিদে আসেনি। কোনোদিন তার সৌভাগ্য হয়নি হাত বেঁধে আল্লাহর সম্মুখে দণ্ডায়মান হওয়ার। তার সৌভাগ্য হয়নি আল্লাহ সুবহানাহু তায়ালাকে একটি রুকু করার। একবারও সে রবের সামনে নত করেনি তার মাথা। এর চেয়ে আফসোস আর কি হতে পারে। অত্যন্ত দুঃখজনক হলেও সত্য যে, এমনই দুর্ভাগ্যের জীবনযাপন করছে আজ অগণিত মানুষ। আফসোসের মৃত্যু নিয়ে তারা চলে যাচ্ছে দুনিয়া ছেড়ে। পরকালে তাদের জন্য অপেক্ষা করছে নিদারুণ অসহায়ত্ব। কঠিন আজাব তাদের জন্য রব প্রস্তুত করে রেখেছেন। জীবনে একবারও মসজিদে আসার তাওফিক হয়নি। হ্যাঁ, এটিই গাফলতের জিন্দেগি। উদাসীনতার চাদরে ঢাকা এক অভিশপ্ত জীবন।

জনৈক ব্যক্তি প্রত্যহ শেষ রাত্রিতে গ্রামের একটি উঁচু জায়গায় দাঁড়িয়ে নামাজের জন্য লোকদেরকে ডাকত। আর তাদেরকে স্মরণ করিয়ে দিত মৃত্যুর কথা। পরকালের কথা। লোকটি তাদেরকে ঘুম ছেড়ে নামাজের জন্য জাগ্রত হওয়ার জন্য উদাত্ত আহ্বান করত। কিন্তু প্রতিদিনের ন্যায় একদিন সে ডাক ভেসে আসছে না। রাতের শেষ তখন। পেরিয়ে যাচ্ছে পবিত্র সুবহে সাদিক। ভোর সমাগত। কিন্তু প্রতিদিনের মতো লোকটি গ্রামবাসীকে ডাকছে না। তাদের নামাজের জন্য জাগ্রত হতে প্রেমার্ত আহ্বান জানাচ্ছে না। তার সে হৃদয়বিদারক ডাক গ্রামের ঘরবাড়ি, গাছপালার উপর দিয়ে বয়ে যাচ্ছে না সুকরুণ আবেদন জানিয়ে। গ্রামের সর্দারকে বিষয়টি ভাবিয়ে তুলল। কিছুটা বিচলিত হলো সর্দার। খবর আনতে পাঠাল তার এক সিপাহিকে। সিপাহি এসে গ্রামের সর্দারকে শোকার্ত কণ্ঠে বলল, লোকটি গতকাল মারা গেছে। গ্রামের সর্দার তখন নিদারুণ আক্ষেপের স্বরে বলল, যে আমাদের মৃত্যুর কথা স্মরণ করিয়ে দিত আজ সেই চলে গেছে দুনিয়া ছেড়ে। 
হে আল্লাহর বান্দাগণ! পবিত্র সেই সত্তার শপথ যিনি সৃজন করেছেন তাবৎ কিছু! এটিই বাস্তবতা। চিরসত্য বাস্তবতা। এখানে যে আসবে সেই চলে যাবে। কেউ থাকতে পারেনি কখনো। পারবেও না কেউ। এটি থাকার জায়গা নয়। দুনিয়া প্রস্থানের জায়গা। দুনিয়াতে কেউ চিরদিন থাকতে পারবে না। আল্লাহ সুবহানাহু তায়ালা পবিত্র কুরআনে তার ওইসব বান্দাদের নিন্দা করেছেন যারা দুনিয়াতে দীর্ঘদিন থাকার স্বপ্ন পোষণ করে।

ذرهم يأكلوا ويتمتّعوا ويلههم الأمل فسوف يعلمون

‘তাদের আহার করতে, ভোগ করতে আর ভুলে থাকতে দাও। অচিরেই তারা জানতে পারবে।' (সুরা হিজর ৩)

দুনিয়াতে যারা দীর্ঘদিন থাকার আশা করে, দুনিয়ার প্রতি যাদের লালসা ও মোহ তীব্র তারা উদাসীন। তারা নামাজ পড়ে না। রুকু করে না। নত হয় না আল্লাহর সম্মুখে। সেজদা করে না। মসজিদে তাদের আগমন হয় না। দুনিয়ার মায়ায় তারা এত মত্ত থাকে যে, মসজিদের ঘোষণা তাদের টেনে আনতে পারে না। সম্পদের লালসা তাদের এতই গ্রাস করে রাখে যে, কাজ কর্ম রেখে নামাজের জন্য মসজিদে ছুটে আসতে তাদের সময় হয় না।

একদিন আমি পথ চলছিলাম। পথে অনেকগুলো তরুণ বয়সি ছেলের সাথে আমার দেখা হলো। আমি তাদের কাছে ডাকলাম। তাদের সাথে আমার যে কথা হলো তা আমি আপনাদের বলছি। আমি তাদের জিজ্ঞেস করলাম, তোমরা কী করছ এখানে?

তারা বলল, আমরা এখানে কাজের তালাশে এসেছি। তারপর আমি তাদের জিজ্ঞেস করলাম, তোমরা কি নিয়মিত নামাজ পড়? আমি আল্লাহর কিতাব ও রাসুল সাল্লাল্লাহু আলাইহি ওয়াসাল্লামের সুন্নাহর প্রতি আস্থা রেখে এ কথা বলতে পারি, নামাজ হলো সকল বরকতের মূল। যে নামাজ পড়ে তার জন্য আল্লাহ তায়ালা উত্তম রিজিকের ব্যবস্থা করে দেন। অকল্পনীয় জায়গা থেকে আল্লাহ তায়ালা তার রিজিকের বন্দোবস্ত করে দেন।


এবং দুনিয়া আখেরাতে সম্মানিত করেন তাকে। নামাজ হলো বরকতের চাবিকাঠি।
আল্লাহ সুবহানাহু তায়ালা ইরশাদ করেন,

وأمر أهلك بالصلاة واصطبر عليها لا نسألك رزقا نحن نرزقك والعاقبة للتقوى

‘তোমার পরিবার-পরিজনকে নামাজের আদেশ দাও এবং নিজে তাতে অটল থাকো। আমি তোমার কাছে কোনো জীবিকা চাচ্ছি না। আমিই তোমাকে জীবিকা দিয়ে থাকি। আর শুভ পরিণাম তাদের জন্য যাদের হৃদয়ে আছে তাকওয়া-খোদাভীতি। (সুরা ত্বহা- ১৩২)

যুবকদের মধ্যে প্রথমজন বলল, হে শাইখ! আমি কি সত্য বলব নাকি মিথ্যা বলব? আমি বললাম, যদি মিথ্যা বলো তাহলে এর পরিণাম তোমাকেই ভোগ করতে হবে।

এ শুনে যুবকটি বলল, হে শাইখ! সত্য বলছি আমি নামাজ পড়ি না। আমি জিজ্ঞেস করলাম, তুমি কি কাফের? যুবকটি বলল, না, আমি মুসলমান।

আমি বললাম, তাহলে তুমি মুসলমান হওয়া সত্ত্বেও নামাজ পড় না কেন? তুমি কি জানো না রাসুল সাল্লাল্লাহু আলাইহি ওয়াসাল্লাম মুসলমান ও কাফেরের মাঝে পার্থক্য করেছেন নামাজের মাধ্যমে?

العهد الذي بيننا وبينهم الصلاة، فمن تركها فقد كفر

‘আমাদের মাঝে এবং তাদের মাঝে অঙ্গীকার হচ্ছ নামাজ। সুতরাং যে নামাজ ছেড়ে দিয়েছে সে কাফের হয়ে গেছে। (মুসনাদে আহমদ।) 

(এ হাদিসের মাধ্যমে নামাজের গুরুত্ব বর্ণনা করা উদ্দেশ্য। ঈমানের পর সর্বোত্তম ইবাদত হলো নামাজ। নামাজ পরিত্যাগকারীর ভয়াবহ পরিণাম ও ইসলামের ব্যাপারে তার ঈমানের দুর্বলতা বর্ণনা করতেই রাসুল সাল্লাল্লাহু আলাইহি ওয়াসাল্লাম এমন কঠোর)
এবার দ্বিতীয় যুবকটি বলল, হে শাইখ! আমি তার চেয়ে ভালো। আমি বললাম, কীভাবে?

সে বলল, আমি দৈনিক দুই ওয়াক্ত নামাজ পড়ি। আমি বললাম, এ তো ভারি আশ্চর্যের কথা যে, আল্লাহ তায়ালা আমাদের ওপর দৈনিক পাঁচ ওয়াক্ত নামাজ ফরজ করেছেন। আর তুমি কিনা দিনে পড় মাত্র দুই ওয়াক্ত! এ কেমন উদাসীনতা? হে যুবক! তুমি কি জানো না ইসলামের ভিত্তি রাখা হয়েছে দৈনিক পাঁচ ওয়াক্ত নামাজের ওপর?

তৃতীয়জনের অবস্থা তো আর ভারি আশ্চর্যের। সে বলল, আমি নিয়মিত সাপ্তাহিক জুমার নামাজ পড়ি। প্রতি জুমায় নিয়ম করে একবার মসজিদে যাই। আমি বললাম, ইন্নালিল্লাহি…..

এই হলো আজ মুসলিম যুবকদের অবস্থা। ছোট-বড়, যুবক-বৃদ্ধ সকলের অবস্থা এর চেয়ে ভিন্ন কিছু নয়। এর চেয়ে দুঃখজনক আর কি হতে পারে যে, মুসলমান অথচ নামাজের ব্যাপারে গাফেল। আল্লাহর কসম! এর চেয়ে বড় গাফলত আর হতে পারে না। নামাজের মাধ্যমে পার্থক্য করা যাবে, কে গাফেল আর কে সতর্ক। কে উদাসীন কে জাগ্রত। হে যুবক! তুমি নিজেকে যাচাই করে নাও। তুমি তোমার ঈমান ও আমলের ব্যাপারে গাফেল নাকি জাগ্রত? ভেবে দেখো! আজকের ফজরের নামাজের সময় তুমি কোথায় ছিলে? মসজিদের প্রথম কাতারে নাকি উদাসীনতার চাদর মুড়ি দিয়ে ঘুমের ঘোরে?

মসজিদের মিনার থেকে প্রতিদিন পাঁচবার আজান ভেসে আসে আমাদের কর্ণকোহরে। কিন্তু আমাদের অন্তরে কোনো প্রকার বোধোদয় ঘটে না। দৈনিক পাঁচবার মুয়াজ্জিন আল্লাহর নামে ডেকে ডেকে বলে, এসো কল্যাণের পথে! এসো কল্যাণের পথে! কিন্তু কল্যাণের ডাক আমাদেরকে আমাদের গাফলত থেকে টলাতে পারে না। আমরা নামাজ থেকে যত দূরে সরে যাচ্ছি আমাদের পরিণাম তত খারাপ হচ্ছে। আমাদের ভাগ্য তত মন্দ হচ্ছে। আমাদের ঈমান তত দুর্বল হচ্ছে। ফজরের সময় যখন মসজিদ থেকে আজান ভেসে আসে আমরা তখন অলস ঘুমের ঘোরে মৃত হয়ে পড়ে থাকি।

(হুঁশিয়ারি উচ্চারণ করেছেন। যে মুসলমান নামাজ পড়বে না তার ঈমান পরিপূর্ণ নয়। এর দ্বারা সে কাফের হবে না। হ্যাঁ, কেউ যদি নামাজকে অস্বীকার করে তাহলে কাফের হয়ে যাবে।) 
মধ্য দিবসে যখন জোহরের জন্য মুয়াজ্জিন মসজিদের মিনার থেকে আমাদের ডাকেন। তখন আমরা কর্মের ব্যস্ততায় ডুবে থাকি। এভাবে বিকেল, সন্ধ্যা এবং রাতের প্রথম প্রহরেও আমরা পরিবার-পরিজনকে নিয়ে মত্ত থাকি আরাম-আয়েশে। এসবই আমাদের গাফলতের নিদর্শন। গাফলত আমাদের জীবনের চূড়ান্ত মাকসাদকে পুড়িয়ে ফেলছে। ধ্বংস করে দিচ্ছে আখেরাতকে। তাদের দিকে লক্ষ্য করেই আল্লাহ সুবহানাহু তায়ালা ইরশাদ করেন,

ولقد ذرأنا لجهنم كثيرا من الجن والإنس

‘আমি জাহান্নামের জন্য অনেক জিন ও মানুষকে সৃষ্টি করেছি। (সুরা আরাফ- ১৭৯)

কত আফসোস! মুসলমান আজ নামাজ পড়ে না। মুসলমানদের মসজিদগুলো পড়ে আছে রিক্ত হয়ে। বিরান হয়ে যাচ্ছে কত মসজিদ। মসজিদের কাতারগুলো ফাঁকা। হৃদয় সীমাহীন যন্ত্রণায় আহ করে ওঠে। চোখ ফেটে যেন অশ্রু বেরিয়ে আসতে চায়। প্রতিনিয়ত নামাজের মতো মহান আমল থেকে দূরে সরে যাচ্ছি আমরা। আমরা আমাদের মুসলমান বলে দাবি করি অথচ নামাজ হলো মুসলমানদের প্রতীক। আল্লাহর রাসুল সাল্লাল্লাহু আলাইহি ওয়াসাল্লাম মুসলমান ও কাফেরের মাঝে পার্থক্যের মাপকাঠি নির্ধারণ করেছেন নামাজকে। নামাজের মাধ্যমে নির্ণিত হয় কে মুসলমান আর কে কাফের। আজ মুসলমান ঈমান ও কুফরের পার্থক্যের সে রেখা মুছে দিচ্ছে। তাহলে উম্মাহর ভাগ্য কীভাবে পরিবর্তন হবে? কে পরিবর্তন করবে উম্মাহর নিপীড়িত ভাগ্য? যদি এভাবেই চলতে থাকে তাহলে মুসলিম উম্মাহর আকাশ থেকে দূরীভূত হবে না বিপদের ঘনঘটা। যারা দুনিয়াকে নামাজের ওপর প্রাধান্য দেয় তাদের জন্য আল্লাহ সুবহানাহু তায়ালা প্রস্তুত করে রেখেছেন সীমাহীন লাঞ্ছনা।

যারা দুনিয়াকে আল্লাহর আনুগত্যের ওপর অগ্রগণ্য করে। কোনোদিন তাদের ভাগ্য হবে না। আল্লাহ সুবহানাহু তায়ালা ইরশাদ করেন,

أولما أصابتكم مصيبة قد أصبتم مثليها ثلثم أنّى هذا قل هو من عند أنفسكم إن الله على كل شيء قدير

“যখন তোমাদের ওপর একটি বিপর্যয় এলো; যার দ্বিগুণ বিপর্যয় ইতিপূর্বে তোমরা তোমাদের প্রতিপক্ষের জন্য ঘটিয়েছিলে, তখন তোমরা বললে, এটা কোথা থেকে এলো? হে নবী আপনি বলে দিন, এটা তোমাদের নিজেদের কৃতকর্মের ফল। নিশ্চয় আল্লাহ সবকিছু করতে সক্ষম। (সুরা আলে ইমরান ১৬৫)

উম্মাহর আজ বিপর্যয়ের প্রধান কারণ, তারা নামাজ পড়ে না নামাজের প্রতি প্রচণ্ড উদাসীন। আর এর মাধ্যমেই তাদের ঈমানী পরিক্ষা  হয়ে যায়। ঈমান তো নিছক মৌখিক স্বীকারোক্তির নাম নয়। ঈমান যেমন মৌখিক স্বীকারোক্তির নাম, তেমনি আমলে পরিণত করারও নাম। আর নামাজ হলো সর্বোত্তম ইবাদত। মুসলমান আজ নামাজকে পেছনে ফেলে দিনরাত মত্ত থাকে দুনিয়ার অন্বেষণে। সম্পদ আর টাকার নেশা তাদেরকে তাদের প্রকৃত উদ্দেশ্যের কথা বেমালুম ভুলিয়ে দিয়েছে। জীবনের করণীয় সম্পর্কে তারা চূড়ান্ত বেখবর হয়ে পড়েছে।

