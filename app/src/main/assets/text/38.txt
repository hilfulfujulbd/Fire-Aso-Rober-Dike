কাফেরদের অত্যাচারে একদিন মুসলমানরা মাতৃভূমি ছেড়ে মদিনায় হিজরত করে। ধীরে ধীরে মুসলমানরা শক্তি সঞ্চয় করতে থাকে। ৮ম হিজরিতে রাসুল সাল্লাল্লাহু আলাইহি ওয়াসাল্লাম মক্কা বিজয়ের ইচ্ছা করলেন। রাসুলের নির্দেশে সাহাবায়ে কেরাম যুদ্ধের প্রস্তুতি গ্রহণ করে। হকের বাহিনী এগিয়ে চলছে মক্কা অভিমুখে। আজ সঙ্গে আছেন রাসুল সাল্লাল্লাহু আলাইহি ওয়াসাল্লাম। কাফেরদের সাথে মুসলমানদের আজ চূড়ান্ত সংঘাত হবে। দূর থেকে মুসলমানদের আগমন দেখে মক্কাবাসী ভীতসন্ত্রস্ত হয়ে পড়ে। ভেতরে ভেতরে নিস্তেজ হয়ে পড়ে। এককালে মক্কার দুর্দণ্ড প্রতাপ থাকলেও ততদিনে খর্ব হয়ে এসেছে তাদের শক্তি-সামর্থ্য। মুসলমানদের বিরুদ্ধে যুদ্ধ করার মতো সাহস ও প্রস্তুতি তাদের ছিল না। তাই তারা আত্মসমর্পণের সিদ্ধান্ত গ্রহণ করল। কিন্তু কতিপয় পাপিষ্ঠ তারা কিছুতেই মুসলমানদের বিনা বাধায় মক্কায় প্রবেশ করতে দেবে না। সংখ্যায় ছিল তারা নিতান্তই স্বল্প। ইসলাম ও মুসলমানদের বিরুদ্ধে তাদের জিঘাংসা এতই প্রগাঢ় যে, কিছুতেই তারা মুসলমানদের ফের মক্কায় প্রবেশ করতে দেবে না। মুসলিম বাহিনীকে প্রতিহত করতে তারা এগিয়ে আসে। নবীজি সাল্লাল্লাহু আলাইহি ওয়াসাল্লাম হযরত খালিদ বিন ওয়ালিদকে প্রেরণ করলেন তাদের মুকাবেলা করার জন্য। নবীজি জানতেন, খালিদই তাদের জন্য যথেষ্ট। হযরত খালিদ অসীম সাহসে এগিয়ে গেলেন তাদের দিকে। মক্কার কাফেরদের হযরত খালিদ একাই ধরাশায়ী করেন। তাদের ক-জনকে তিনি হত্যা করেন। আর ক-জন জান নিয়ে পালিয়ে যায়। আল্লাহ সুবহানাহু তায়ালা ইরশাদ করেন,

بل نقذف بالحق على الباطل فيدمغه فإذا هو زاهق
ولكم الويل مما تصفون

“আমি সত্য দ্বারা মিথ্যার ওপর আঘাত করি; সত্য তখন মিথ্যাকে চূর্ণ-বিচূর্ণ করে দেয় আর তখনই মিথ্যা বিলুপ্ত হয়ে যায়। তোমরা যা বলছ তার কারণে তোমাদের জন্য রয়েছে বড় দুর্ভোগ। (সুরা আম্বিয়া: ১৮)

মক্কা বিজয় হলো। রাসুল সাল্লাল্লাহু আলাইহি ওয়াসাল্লাম সাহাবায়ে কেরামকে নিয়ে মক্কায় প্রবেশ করলেন। সেই মক্কা, যা ছিল তাদের জন্মভূমি। যেখান থেকে একদিন তারা হিজরত করেছিলেন মদিনায়। হযরত খালিদ বিন ওয়ালিদ রা. ছিলেন সেসব মহান সাহাবায়ে কেরামের মধ্য থেকে যারা মক্কা বিজয়ের পূর্বে ইসলাম গ্রহণ করেছেন। তাদের জন্য রয়েছে আল্লাহ সুবহানাহু তায়ালার পক্ষ থেকে বিশেষ সম্মানের ঘোষণা। পবিত্র কুরআনে আল্লাহ সুবহানাহু তায়ালা ইরশাদ করেন,

لا يستوي منكم من أنفق من قبل الفتح وقائل أوليك أعظم درجة من الذين أنفقوا من بعد وقاتلوا وكلا وعد
الله الحسنى

'তোমাদের মধ্যে যারা মক্কা বিজয়ের পূর্বে ব্যয় করেছে এবং যুদ্ধ করেছে তারা অন্যদের সমান নয়। মর্যাদায় এরা তাদের চেয়ে বড়, যারা পরে ব্যয় করেছে এবং যুদ্ধ করেছে। তবে আল্লাহ প্রত্যেককে কল্যাণের প্রতিশ্রুতি দিয়েছেন। (সুরা হাদিদ: ১০)

