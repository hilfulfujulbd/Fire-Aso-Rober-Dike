যৌবনকাল মানবজীবনের সর্বাধিক গুরুত্বপূর্ণ অধ্যায়। ব্যক্তির এক জীবনের সফলতা ও ব্যর্থতার মাপকাঠি হলো যৌবনকাল। যার যৌবনকাল হবে সোনালি তার পরবর্তী পূর্ণ জীবন হবে সুখকর ও কল্যাণময়। আর যার যৌবনকাল কাটবে উদাসীনতা আর আলস্যে তার পরবর্তী জীবন হবে দুর্ভোগের। সুতরাং মানবজীবনে সর্বাধিক গুরুত্বপূর্ণ অধ্যায় হলো যৌবন। হাদিসে বর্ণিত হয়েছে, কেয়ামতের দিন আল্লাহ তায়ালা বান্দাকে প্রথমে তার সমগ্র জীবনের হিসাব জিজ্ঞেস করবেন, অতঃপর বিশেষভাবে তার যৌবনকাল সম্পর্কে জিজ্ঞেস করবেন। যৌবনকাল কি মানুষের পুরো জীবনের অন্তর্ভুক্ত নয়? হ্যাঁ, যৌবনকাল পূর্ণ জীবনের অন্তর্ভুক্ত। তথাপিও কেন আল্লাহ তায়ালা বান্দার যৌবনকাল সম্পর্কে পুনরায় বিশেষভাবে হিসাব নেবেন? এর কারণ হলো, যৌবনকাল হলো সর্বাধিক গুরুত্বপূর্ণ। যৌবনকালে বান্দা যা করতে পারে তা পরবর্তীতে করতে পারে না। যৌবনকালের সাথে সাথে ওতপ্রোতভাবে জড়িয়ে রয়েছে বিশেষ কতিপয় বিষয় যা অন্য কোনো সময়ের সাথে নেই। তাই আল্লাহ সুবহানাহু তায়ালা বিশেষভাবে বান্দাকে তার যৌবনকাল সম্পর্কে জিজ্ঞেস করবেন। কোথায় সে তা ব্যয় করেছে? প্রতিটি সময়ের হিসাব তিনি জিজ্ঞেস করবেন।

রাসুল সাল্লাল্লাহু আলাইহি ওয়াসাল্লামের চারপাশে নক্ষত্রের মতো যারা সর্বদা ভিড় করতেন তারা হলেন উম্মাহর যুবক শ্রেণি। সাহাবায়ে কেরামের মধ্যে যারা ছিলেন তরুণ ও যুবক সর্বদা তারা রাসুল সাল্লাল্লাহু আলাইহি ওয়াসাল্লামের চারপাশে অবস্থান করতেন। এই দ্বীন প্রতিষ্ঠিত হয়েছে সোনালি যুগের সে-সমস্ত যুবকদের রক্ত ও শ্রমে। যুবকদের অপরিসীম ত্যাগের ফলে ইসলাম পৃথিবীর বুকে মাথা উঁচু করে দাঁড়িয়েছে। যুবকদের সাহস ও বীরত্বে ইসলাম ছড়িয়েছে দুনিয়ার আনাচে-কানাচে।

কিন্তু কারা সেসব যুবক যাদের মাধ্যমে ইসলাম পৃথিবীর বুকে প্রতিষ্ঠিত হয়েছে? কারা তারা যাদের রক্ত ও ঘামে ঈমানের আলো ছড়িয়েছে পৃথিবীব্যাপী? তারা হলো ওইসব যুবক যারা আল্লাহর কুরআন এবং রাসুল সাল্লাল্লাহু আলাইহি ওয়াসাল্লামের সুন্নাহ অনুযায়ী জীবন পরিচালনা করেছে। তারা হলো ওইসব যুবক, যারা রাসুল সাল্লাল্লাহু আলাইহি ওয়াসাল্লামকে নেতা হিসেবে গ্রহণ করেছে। যারা নিজেদের জীবন পরিচালনা করেছে ইসলামের রীতিনীতি অনুযায়ী। আল্লাহর আনুগত্য করেছে। বিরত থেকে নাফরমানি ও অবাধ্যতা থেকে। যারা সৎকাজের আদেশ করেছে এবং নিষেধ করেছে। অন্যায় ও মন্দ কাজ থেকে।

