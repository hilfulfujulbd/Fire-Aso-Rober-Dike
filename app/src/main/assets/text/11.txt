মানুষের শরীরে যেসব রোগ বাসা বাঁধে তা দুই প্রকার। শারীরিক ও আত্মিক। শারীরিক রোগ থেকে সুস্থতার জন্য মানুষ দুনিয়ার ডাক্তারের শরণাপন্ন হয়। হাসপাতালে ভর্তি হয়। ডাক্তারের নিকট গিয়ে চিকিৎসা গ্রহণ করলে রোগ থেকে আরোগ্য লাভ করে। এ রোগ যতই মারাত্মক হোক না কেন, চিকিৎসা বিজ্ঞান এর ঔষধ আবিষ্কার করেছে। আজকের পৃথিবীতে শারীরিক রোগ তেমন ভয়ংকর কোনো রোগ নয়। প্রতিনিয়তই মানুষ নানাবিধ রোগে আক্রান্ত হচ্ছে। এবং যথারীতি আরোগ্য লাভ করছে। জরাজীর্ণ জীবন থেকে ফিরে আসছে সুস্থ জীবনে। শারীরিক সুস্থতা-অসুস্থতার সম্পর্ক নিছক পার্থিব জীবনের সাথে। পরকালের সাথে এর কোনো সম্পর্ক নেই। মৃত্যুর সাথে সাথে জীবনের ন্যায় পরিসমাপ্তি ঘটে দৈহিক সকল রোগের।

পক্ষান্তরে আত্মার রোগ হলো সর্বাধিক ভয়ংকর রোগ। দুনিয়ার বড় থেকে বড় কোনো ডাক্তারের নিকট গেলে এ রোগ থেকে আরোগ্য লাভ করা যায় না। উন্নত বিশ্বের নামিদামি হাসপাতালে নেই এর চিকিৎসা। চিকিৎসাবিজ্ঞান আত্মিক রোগের কোনো ঔষধ আজ অবধি আবিষ্কার করতে পারেনি। কেয়ামত পর্যন্ত তারা এর প্রতিষেধক আবিষ্কার করতে পারবে না। আত্মিক রোগ এতই ভয়ানক যে, এ রোগ বান্দার অন্তরকে ধ্বংস করে দেয়; যা অদৃশ্য ও লুক্কায়িত। ধ্বংস করে দেয় বান্দার আখেরাত। জীবনের প্রকৃত উদ্দেশ্য থেকে মানুষকে বিচ্যুত করে দেয়। সিরাতে মুসতাকিম থেকে বিচ্যুত করে ভ্রষ্টতা ও শয়তানের পথে পরিচালিত করে। আত্মার রোগ মানুষকে তার সফলতা ও কল্যাণের পথ থেকে সরিয়ে দেয়। আল্লাহর আনুগত্যে প্রতিবন্ধকতা সৃষ্টি করে। নেক আমল থেকে উদাসীন করে রাখে। তাকে ভুলিয়ে দেয় মৃত্যুর কথা। আর যে মৃত্যু ও পরবর্তী জীবনের শান্তিকে ভুলে যায় তার জন্য সকল গোনাহ ও নাফরমানি সহজলভ্য হয়ে যায়। এ রোগ তাই শারীরিক রোগ থেকে অত্যধিক ভয়ংকর।

আজ অধিকাংশ মানুষ আত্মিক রোগে আক্রান্ত। চতুর্পাশে যেদিকে তাকাই সেদিকেই দেখি রোগী, রোগী এবং রোগী। না, আমি শারীরিক রোগের কথা বলছি না, বলছি আত্মিক রোগের কথা। সকালে ঘুম থেকে জাগ্রত হয়ে তারা বেরিয়ে যাচ্ছে আপন কর্মস্থলে। দিনমান দুনিয়ার জন্য গাধার মতো খেটে সন্ধ্যায় ঘরে ফেরে। সকল প্রচেষ্টা ও শ্রম তাদের পার্থিব জীবনের জন্য। দুনিয়ার পেছনে তারা এতই মত্ত যে, মৃত্যুর কথা একদমই মনে পড়ে না তাদের। মনে পড়ে না আখেরাতের কথা। মহাপ্রলয়, হাশর, পুলসিরাতের কথা। তাদের মনে পড়ে না সেদিনের কথা, যেদিন সূর্যকে রাখা হবে মাথার উপরে। আসমান জমিনের ব্যবধান সেদিন ঘুচিয়ে আনা হবে। সেদিন তাদের কী পরিণতি হবে তারা বেমালুম ভুলে গেছে। গাফলতের উপত্যকায় তারা অনবরত ঘুরছে উদ্ভ্রান্তের ন্যায়। আর অমনি হঠাৎ তাদের কাছে এসে মৃত্যু হাজির হয়। তখন সম্বিত ফিরে আসে তাদের কিন্তু তখন আর কিছুই করার নেয়। জীবন তো ফুরিয়ে গেছে। সময় তো নিঃশেষ হয়ে গেছে। তখন চিৎকার করলেও কোনো লাভ নেই। কেউ শুনবে না তোমার আকাশ বিদীর্ণ করা চিৎকার। আর্তনাদ করলেও সাড়া দেবে না তোমার পরিবার-পরিজন ও আত্মীয়-স্বজন কেউ। দেখো! আজ চারপাশের মানুষ বড় উদাসীনতায় ডুবে আছে। তাদের উদাসীনতা থেকে তাদের ফিরিয়ে আনতে এবং মৃত্যুর কথা স্মরণ করিয়ে দিতে কেউ এসে সতর্ক করে যায়। তাদের হৃদয়ে চাবুক মেরে করাঘাত করে যায়। জোরে চিৎকার করে আহ্বান করে। দরদ ও ভালোবাসার পরশ মেখে পিঠে হাত ভুলিয়ে আদর করতে থাকে আর সতর্ক করতে থাকে। তারা তুলে আনতে চায় তাদেরকে গাফলতের গর্ত থেকে। ফিরিয়ে আনতে চায় উদাসীনতার বেড়াজাল থেকে। তারা তাদের অসুস্থ আত্মার চিকিৎসা করাতে চায়। আত্মার জখমে উপশমের মলম লাগাতে চায়। তারা তাদের ডেকে বলে, যেন তারা আত্মার ডাক্তারের শরণাপন্ন হয়। নিজেদের অসুস্থ আত্মাকে সুস্থ করে তোলে।

গাফলত বড় ধ্বংসাত্মক রোগ। বড় ভয়ংকর রোগ। এ রোগ যার দেহে বাসা বাঁধে তার ইহ ও পারলৌকিক উভয় জীবন ধ্বংস করে দেয়। আল্লাহ তায়ালা বান্দাকে গাফলতের চাদর ছিঁড়ে অবাধ্যতার প্রান্তর থেকে শাশ্বত আলো ও চিরকল্যাণের পথে ফিরিয়ে আনতে ইরশাদ করেন,

يا أيها الذين آمنوا لا تلهكم أموالكم ولا أولادكم عن ذكر الله ومن يفعل ذلك فأولئك هم الخاسرون

"হে ঈমানদারগণ! তোমাদের সম্পদ, তোমাদের সন্তান-সন্ততি যেন তোমাদের আল্লাহর স্মরণ থেকে বিমুখ না রাখে। আর যে এমনটি করবে তারা চূড়ান্ত ক্ষতিগ্রস্ত। (সুরা মুনাফিকুন: ৯) 

হে আল্লাহর বান্দাগণ! মানুষ কেন উদাসীন হয়? কোন জিনিস মানুষকে গাফলতের মাঝে ডুবিয়ে রাখে? মানুষ কীভাবে আক্রান্ত হয় আত্মিক রোগে? আত্মার রোগ কীভাবে তৈরি হয় দেহে?

জেনে রেখো। এসবের মূলে হলো দুনিয়া। দুনিয়ার মোহ ও রঙিন লালসা মানুষকে গাফেল ও উদাসীন করে তোলে। দুনিয়ার মোহে যে মত্ত হয়ে পড়ে সে ভুলে যায় মৃত্যুর কথা। ভুলে যায় আমলের কথা। পরকালের কথা তার স্মরণ হয় না। স্মরণ হয় না জাহান্নামের কঠিন শান্তির কথা। আল্লাহ সুবহানাহু তায়ালা ইরশাদ করেন,

اقترب للناس حسابهم وهم في غفلة معرضون ما يأتيهم من ذكر من ربهم تحدث إلا استمعوه وهم يلعبون لاهية قلوبهم ة وأسروا النجوى الذين ظلموا هل هذا إلا بشر مثلكم 
أفتأتون السخر وأنتم تبصرون

মানুষের হিসাব গ্রহণের সময় ঘনিয়ে এসেছে; অথচ তারা উদাসীনতায় মুখ ফিরিয়ে আছে। তাদের কাছে তাদের প্রভুর পক্ষ থেকে নতুন যে উপদেশই আসে তারা তা শ্রবণ করে খেলার ছলে। উদাসীন অন্তরে। জালেমরা গোপনে বলাবলি করছে যে, সে তো তোমাদেরই মত একজন মানুষ; এমতাবস্থায় দেখে শুনে তোমরা তার যাদুর কবলে কেন পড়? (সুরা আম্বিয়া: ১-৩)

হায়! কবর যদি কথা বলতে পারত তাহলে দুনিয়ার মানুষকে ক্রমাগত ডেকে। ডেকে বলত, তোমরা আখেরাতের পাথেয় গ্রহণ করো। আর আখেরাতের উত্তম পাথেয় হলো তাকওয়া। কবর যদি কথা বলতে পারত তাহলে মানুষকে। ডেকে বলত, তোমরা আল্লাহর আনুগত্য করো। তার অবাধ্যতা ছেড়ে দাও। পার্থিব জীবনকে সঠিক কাজে ব্যবহার করো। দুনিয়ার জীবন যখন একবার চলে যাবে আর ফিরে আসবে না। কবর মানুষকে ডেকে বলত, তোমরা গাফলতের চাদর ভেদ করে বেরিয়ে আসো। দুনিয়ার জীবনকে আখেরাতের জন্য গনিমত মনে করো। আখেরাতের অনন্ত জীবনের সামানা সঞ্চয় করো। রাসুল সাল্লাল্লাহু আলাইহি ওয়াসাল্লাম তার উম্মতকে এ কথাই বলেছেন,

خمساً قبل خمس: اغتنم الحياة قبل الممات، اغتنم الشباب قبل الهرم، اغتنم الصحة قبل المرض، اغتنم الفراغ اغتنم
قبل الانشغال، اغتنم الغني قبل الفقر

‘হে মানুষ! পাঁচটি জিনিসকে পাঁচটি জিনিসের পূর্বে গনিমত মনে করো। জীবনকে মৃত্যু আসার পূর্বে। যৌবনকে বার্ধক্যের পূর্বে। সুস্থতাকে অসুস্থতার পূর্বে। অবসরকে ব্যস্ততার পূর্বে। ধনাঢ্যতাকে দারিদ্রতার পূর্বে। (মুসতাদরাকে হাকেম: ৭৮৪৬) 

অপর হাদিসে রাসুল সাল্লাল্লাহু আলাইহি ওয়াসাল্লাম আরো অধিকতর সতর্ক করে বলেন,

الكيس من دان نفسه وعمل لما بعد الموت، والجاهل من أتبع نفسه هواها، وتمنى على الله الأماني

‘প্রকৃত বুদ্ধিমান সে ব্যক্তি, যে প্রবৃত্তি থেকে বেঁচে থাকে এবং এমন আমল করে যা তার মৃত্যুর পর কাজে আসবে। আর মূর্খ সে ব্যক্তি, যে প্রবৃত্তির অনুসরণ করে। (সহিহ মুসলিম: ২৮২২)
হে আল্লাহর বান্দাগণ! রাসুল সাল্লাল্লাহু আলাইহি ওয়াসাল্লামের হাদিসকে মানদণ্ড নির্ধারণ করে গভীরভাবে চিন্তা করে দেখো, দুনিয়ার কত কত মানুষ আজ উদাসীনতায় ডুবে আছে। রাসুল সাল্লাল্লাহু আলাইহি ওয়াসাল্লামের এ হাদিসই বলে দেয় এ কথা যে, দুনিয়ার অধিকাংশ মানুষ আজ নিজেদের করণীয় সম্পর্কে সম্পূর্ণ উদাসীন। তারা তাদের দায়িত্বের কথা বেমালুম ভুলে আছে। কর্তব্যের জায়গা থেকে সরে গেছে যোজন যোজন। আমলের কথা ভুলে আছে। ভুলে আছে মৃত্যুর কথা। কবরের কথা। পরকালের হিসাব গ্রহণের কথা। রাসুল সাল্লাল্লাহু আলাইহি ওয়াসাল্লাম মৃত্যুর পূর্বে জীবনকে গনিমত মনে করতে বলেছেন। কিন্তু অধিকাংশ মানুষ জীবনের করণীয় সম্পর্কে উদাসীন হয়ে আছে।

