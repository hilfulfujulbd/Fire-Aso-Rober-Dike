হযরত খালিদ বিন ওয়ালিদ রা. তখনও কাফের। তার চিন্তা-বুদ্ধি, যুদ্ধের নিপুণ কৌশল কাফেরদের শক্তিকে বৃদ্ধি করছিল। তার উপস্থিতি ছিল কাফেরদের জন্য দ্বিগুণ সাহস সঞ্চারকারী। মক্কার যে কজন দুর্ধর্ষ ব্যক্তির শক্তি ও সাহস ছিল সমগ্র আরবে প্রসিদ্ধ, যাদের নাম শুনলে শিশুরা ভয়ে ঘুমিয়ে পড়ত, খালিদ বিন ওয়ালিদ ছিলেন তাদের অন্যতম।

আল্লাহ সুবহানাহু তায়ালার অপার মহিমা যে, একদিন তার হৃদয়ে উদয় হলো ইসলামের স্নিগ্ধ আলো। ইসলামের প্রতি কোমলতা অনুভব করলেন তিনি। কুফর ও শিরকের আগুন তার অন্তরকে জ্বালিয়ে ভষ্ম করে দিয়েছিল। তার জন্য তাই প্রয়োজন হয়ে দাঁড়াল ঈমানের শীতল বারিষ। তখন তিনি মনে মনে ভাবলেন, একজন সঙ্গী যদি পাই যে আমার সাথে মদিনায় যাবে তাহলে তাকে নিয়ে মদিনায় মুহাম্মদের নিকট যেতাম। কারণ, একাকী দীর্ঘ এ পথ পাড়ি দেওয়া কঠিনই বটে। সৌভাগ্যক্রমে তখন মক্কার আরেক সাহসী হযরত উসমান ইবনে মাযউন রা.-এর সাথে তার সাক্ষাৎ হয়। হযরত খালিদ বিন ওয়ালিদ তার ইচ্ছার কথা তার নিকট ব্যক্ত করলেন। শুনে তিনিও সম্মত হলেন মদিনায় যাবেন। তারা দুজন যখন হাঁটতে হাঁটতে মক্কার উপকণ্ঠে এলেন তখন হযরত আমর ইবনুল আস রা.-এর সাথে দেখা। তাদের মদিনায় মুহাম্মদ সাল্লাল্লাহু আলাইহি ওয়াসাল্লামের নিকট যেতে দেখে তাৎক্ষণিক তিনিও প্রস্তুত হয়ে গেলেন তাদের সঙ্গে মদিনায় যাওয়ার জন্য। তিনজন এবার পথ চলছেন মদিনার দিকে। তিনজনই তখন কাফের।

ইসলাম গ্রহণের মহৎ উদ্দেশ্যে তারা যাচ্ছেন মদিনায়। রাসুলের দরবারে। রাসুল সাল্লাল্লাহু আলাইহি ওয়াসাল্লামের নিকট হাজির হয়ে তারা তিনজন সালাম দিলেন। নবীজি তাদের কাছে ডাকলেন। জিজ্ঞেস করলেন তাদের আগমনের কথা। তখন হযরত খালিদ বিন ওয়ালিদ বললেন, 'হে আল্লাহর রাসুল! আপনি যদি আমাকে ক্ষমা করে দেন তাহলে আমি ইসলাম গ্রহণ করব। প্রতিটি ক্ষেত্রে আমি ইসলামকে বাধা দিয়েছি। প্রতিটি যুদ্ধে আমি ইসলাম ও মুসলমানদের অপূরণীয় ক্ষতি করেছি।' রাসুল সাল্লাল্লাহু আলাইহি ওয়াসাল্লাম তাকে ক্ষমা করে দিলেন। আর ইসলাম তো পূর্বের সকল গোনাহকে ক্ষমা করে দেয়। হযরত খালিদ বিন ওয়ালিদ রা. সেদিন রাসুলুল্লাহ সাল্লাল্লাহু আলাইহি ওয়াসাল্লামের মুবারক হাতে ইসলাম গ্রহণ করলেন। কুফরের ঘুণিত অধ্যায় চুকিয়ে তিনি প্রবেশ করলেন ইসলামের আলোয়। অন্ধকার জীবন পেছনে ফেলে প্রবেশ করলেন ইসলামের শাশ্বত আলোকময় জীবনে।

