আদর্শ মুসলিম যুবকদের অন্যতম গুণ হলো, ইলম তথা জ্ঞান অর্জন করা। ইলম আল্লাহ সুবহানাহু তায়ালার এক বিশাল নিয়ামত। ইলম অর্জনের মাধ্যমে মুসলিম যুব ও তরুণ প্রজন্ম নিজেদের ইসলামের প্রকৃত অনুসারীরূপে গড়ে তুলবে। ইলম অর্জন করার মাধ্যমে তরুণরা আল্লাহর পরিচয় জানবে। তার মারিফত লাভ করবে। একমাত্র তারই ইবাদত করবে। অন্তরে তাকওয়া ও খোদাভীতি অর্জন হবে। আল্লাহর মর্যাদা, সম্মান ও ক্ষমতা সম্পর্কে ধারণা লাভ করবে এবং তদনুযায়ী নিজেদের জীবন পরিচালনা করবে। যারা ইলম ও জ্ঞান অর্জন করে আল্লাহ তায়ালা তাদের মর্যাদাকে সমুন্নত করেন। তাদের তিনি অন্যদের ওপর প্রাধান্য দেন। আর কেনই-বা নয়, ইলম হলো, জান্নাতের পথসমূহের একটি। যারা ইলম অর্জন করে তারা আল্লাহ সুবহানাহু তায়ালাকে অধিক বেশি ভয় করে। তাদের অন্তর থাকে খোদাভীতিতে পরিপূর্ণ।

কেননা, তারা জানে আল্লাহ তায়ালা কোন কাজের আদেশ দিয়েছেন এবং কোন কাজ থেকে নিষেধ করেছেন। সে অনুযায়ী তারা নিজেদের জীবন ও কর্ম পরিচালনা করে। ইলম অর্জনকারী আলেমগণ নবীগণের ওয়ারিস তথা উত্তরাধিকারী। আল্লাহর রাসুল সাল্লাল্লাহু আলাইহি ওয়াসাল্লাম পৃথিবীতে কাউকে তার ওয়ারিস বানিয়ে যাননি। একমাত্র তাদের যারা ইলম অর্জন করে। আল্লাহ সুবহানাহু তায়ালা তার বান্দাদের বেশি বেশি ইলম অর্জন করতে বলেছেন। পবিত্র কুরআনে তার প্রিয় রাসুলকে ইলম অর্জনের প্রতি উৎসাহ প্রদান করে মূলত সমগ্র মানবজাতিকে ইলমের প্রতি উদ্বুদ্ধ করেছেন।

ইরশাদ হয়েছে,

وقل رب زدني علما

‘(হে নবী) আপনি বলুন, হে আমার প্রতিপালক আপনি আমাকে ইলম বাড়িয়ে দিন। (৪২ সুরা তহা: ১১৪)

