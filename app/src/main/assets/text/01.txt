মানব জীবনের ধারাবাহিক কয়েকটি স্তর রয়েছে। তন্মধ্যে সর্বাধিক গুরুত্বপূর্ণ অধ্যায় হলো তারুণ্য। জীবনের সফলতা ও ব্যর্থতা পরিলক্ষিত হয় ব্যক্তির যৌবন ও তরুণ সময়ের সফলতা ও ব্যর্থতার আলোকে। ইহলৌকিক ক্ষণস্থায়ী জীবনের শুধু নয়; পারলৌকিক চিরস্থায়ী জীবনের সাফল্যও নির্ভর করে ব্যক্তির তারুণ্যের ওপর।

বৈষয়িক দৃষ্টিকোণের পাশাপাশি বলা চলে এর চেয়েও অধিক ধর্মীয় দৃষ্টিকোণ থেকে তরুণ ও যৌবনকালীন সময়কে অত্যধিক মূল্যায়িত করা হয়েছে। একে ঘিরে বর্ণিত হয়েছে প্রভূত ফজিলত। পবিত্র কুরআনে আল্লাহ তায়ালা যুবকদের প্রশংসা করে বলেছেন, 'হে নবী! আপনার নিকট আমি তাদের ইতিবৃত্ত সঠিকভাবে বর্ণনা করছি, তারা ছিল কয়েকজন তরুণ। তারা তাদের পালনকর্তার প্রতি ঈমান এনেছিল। আমি তাদের সৎপথে চলার শক্তি বৃদ্ধি করে দিয়েছি।”

বিশ্বমানবতার মুক্তির দূত সর্বকালের সর্বশ্রেষ্ঠ মহামানব হযরত মুহাম্মদ সাল্লাল্লাহু আলাইহি ওয়াসাল্লাম মুসলিম যুবক ও তরুণদের দারুণ স্তুতি গেয়েছেন, তাদের ভূয়সী প্রশংসা করেছেন। এক হাদিসে রাসুল সাল্লাল্লাহু আলাইহি ওয়াসাল্লাম সাত শ্রেণির কথা উল্লেখ করেছেন, যাদেরকে কেয়ামতের ঘোরতর কঠিন দিনে আল্লাহ তায়ালা আরশের নিচে ছায়াতলে আশ্রয় দেবেন যেদিন এ ছাড়া আর কোনো ছায়া থাকবে না। তন্মধ্যে উল্লেখযোগ্য একটি শ্রেণি হলো, ওইসব যুবক যাদের তরুণকাল অতিবাহিত হয়েছে আল্লাহর ইবাদতে।
হযরত আবু হুরায়রা রা. থেকে বর্ণিত, রাসুল সাল্লাল্লাহু আলাইহি ওয়াসাল্লাম ইরশাদ করেন, সাত শ্রেণির লোক যাদের আল্লাহ কেয়ামতের দিন আরশের নিচে ছায়া দেবেন; যেদিন তার ছায়া ব্যতীত অন্য কোনো ছায়া থাকবে না। (১) ন্যায়পরায়ণ বাদশাহ (২) আল্লাহর ইবাদতে লিপ্ত যুবক (৩) এমন ব্যক্তি আল্লাহকে নির্জনে স্মরণ করে এবং তার চোখ অশ্রুসিক্ত হয় (8) এমন ব্যক্তি যার অন্তর মসজিদের সঙ্গে লেগে থাকে (৫) এমন দুই ব্যক্তি যারা আল্লাহর উদ্দেশ্যে পরস্পরকে ভালোবাসে; (৬) এমন ব্যক্তি যাকে কোনো সম্ভ্রান্ত রূপসি রমণী নিজের দিকে আহ্বান করল কিন্তু সে বলল, আমি আল্লাহকে ভয় করি (৭) এমন ব্যক্তি যে সদকাহ করল এমনভাবে যে, তার বাম হাত জানে না তার ডান হাত কী করে। নিঃসন্দেহে এ হাদিস যুবকদের মর্যাদা ও তারুণ্যের মাহাত্ম্যকে ফুটিয়ে তুলেছে। অধঃপতিত মুসলিম তরুণরা যদি এই একটি হাদিসকে নিয়ে গভীর চিন্তা করত, তাদের সামগ্রিক জীবনের গতিবিধি পরিবর্তন হয়ে যেত। সেই সঙ্গে তারুণ্যের উচ্ছল ও তুফান সময়কে ঘিরে বর্ণিত হয়েছে বহু সতর্কতা। রাসুল সাল্লাল্লাহু আলাইহি ওয়াসাল্লাম বলেন, হাশরের ময়দানে মানুষকে পাঁচটি বিষয়ের হিসাব দিতে হবে। এর পূর্বে এক কদমও কেউ অগ্রসর হতে পারবে না। এর মধ্যে অন্যতম হচ্ছে, যৌবনকাল কীভাবে ব্যয় করেছে। অপর এক হাদিসে নবীজি পাঁচটি জিনিসকে পাঁচটি জিনিসের পূর্বে মূল্যায়ন করতে বলেছেন। তন্মধ্যে একটি হলো, বার্ধক্য আসার পূর্বে যৌবনকে।

তারুণ্য ও যৌবনকালে ইবাদতের মাধ্যমে আল্লাহ তায়ালার বিশেষ নৈকট্য ও অপার সন্তুষ্টি অর্জন করা যায়। রাসুল সাল্লাল্লাহু আলাইহি ওয়াসাল্লাম যুবকদের ফজিলত বর্ণনার পাশাপাশি অধিক পরিমাণে সতর্কও করেছেন। কেননা, যৌবনকাল হলো রক্ত উষ্ণ করা সময়। যৌবন একটি প্রবল ঝড়ের নাম। এক অপ্রতিরোধ্য শক্তির নাম। কেউ যাকে রুখতে পারে না। দমাতে পারে না কোনো শক্তিই। হৃদয় ও মন যা চায় তাই করে। সে তখন শক্তি দ্বারা পরিচালিত হয়। বিবেকের চেয়ে আবেগতাড়িত হয় অধিক। হিতাহিত জ্ঞান থাকে স্বল্প। ফলে অবাধ্যতা ও নাফরমানিতে লিপ্ত হয়ে যায় অতি সহজেই। অন্যায় ও পাপাচারে জড়িয়ে পড়ে সামান্যতেই। শয়তান ও প্রবৃত্তির ধোঁকায় পতিত হয়। বর্তমান সময়ে যা পরিলক্ষিত হচ্ছে চোখের সামনে।

চরম দুঃখজনক হলেও সত্য; আজ মুসলিম উম্মাহর তরুণ প্রজন্ম অতিক্রম করছে ধ্বংস ও পতনের এক নিদারুণ ক্রান্তিকাল। নৈতিক ও চারিত্রিক অধঃপতনের চূড়ান্ত সীমা অতিক্রম করে অপেক্ষা করছে কলঙ্কতিলক পরাজয়ের। নির্লজ্জতা ও বেহায়াপনার অতল গহ্বরে তারা নিমজ্জিত।

অনৈক্য ও আত্মঘাতির বেড়াজালে আবদ্ধ। চিন্তা-চেতনা, মন-মননে দাসত্বের কারাগারে বন্দি। দুনিয়ার মোহ-লালসা এবং বস্তুবাদের রাঙন নেশায় তারা এতই মত্ত যে, বেমালুম ভুলে গেছে নিজেদের দায়িত্ব কর্তব্যের কথা। ভুলে গেছে উম্মাহর প্রতি তার অপরিসীম করণীয় ও দায়বোধের কথা। ভুলে গেছে নিজেদের গৌরবান্বিত অতীত ইতিহাস কথা ভুলে গেছে একদা উম্মাহর বিজয় রচিত হয়েছিল মুসলিম যুবকদেরই হাতে। যুব প্ৰজন্মই মুসলিম উম্মাহর প্রধান শক্তি ও হাতিয়ার। প্রতিটি জাতিরই প্রধান হলো তরুণ ও যুবক প্রজন্ম। সেনাবাহিনী যেমন একটি রাষ্ট্রের প্রধান হাতিয়ার, তেমনি মুসলিম উম্মাহর প্রধান হাতিয়ার হলো তরুণ প্রজন্ম।

আজ পৃথিবীর দিকে দিকে নির্যাতিত হচ্ছে মুসলমান। মুসলমানদের আর্ত চিৎকারে ভারী হয়ে উঠেছে পৃথিবীর নীলাকাশ। ইথারে কান পাতলে শোনা যায় মুসলিম নারী-শিশুর আর্তনাদ। প্রতিটি জনপদ যেন ভয়াল মৃত্যুপুরী। কিন্তু আজ যদি মুসলিম তরুণ প্রজন্ম নিজেদের দায়িত্ব ও কর্তব্যের প্রতি সচেতন হতো, নিজেদের গৌরবান্বিত ইতিহাস ঐতিহ্যের প্রতি যদি সজাগ থাকত তাহলে উম্মাহকে অতিক্রম করতে হতো না এই দুঃসময়। যারা একদা নেতৃত্ব দিত, যাদের হুংকারে কেঁপে উঠত পৃথিবীর মহাশক্তিধর রাজা বাদশাহ পর্যন্ত, যাদের পদধ্বনিতে নড়ে উঠেছে দুনিয়ার দশ দিগন্ত, আজ তারাই হচ্ছে নিপীড়িত। তারাই আজ হয়ে আছে সেবাদাস।

এ মর্মন্তুদ ও করুণ পরিস্থিতি থেকে মুসলিম উম্মাহকে মুক্ত হতে হবে। ফের ঘুরে দাঁড়াতে হবে লজ্জা ও কলঙ্কের কালি মুছে। মাথা উঁচু করে ফের দিতে হবে নারায়ে তাকবিরের ধ্বনি। নির্যাতিত-নিপীড়িত নারী-পুরুষদের উদ্ধার করতে হবে ঐ হিংস্র পশু হায়েনার কবল থেকে। আর এর জন্য প্রয়োজন দ্বিগুণ প্রস্তুতি ও উপযুক্ত করণীয় নির্ধারণ।

প্রথম করণীয় হলো, মুসলিম তরুণ প্রজন্মকে জাগ্রত হতে হবে। নিজেদের আত্মমর্যাদাকে পুনরায় প্রতিষ্ঠা করতে হবে। দুনিয়ার উন্মুক্ত নেশা, বস্তুবাদের লোভাতুর হাতছানি, পুঁজিবাদের অন্ধত্ব, অবাধ্যতা ও নাফরমানির জাল ছিন্ন করে ফিরে আসতে হবে ইসলামের শাশ্বত আলোয়। শক্তভাবে আঁকড়ে ধরতে হবে আল্লাহর রজ্জুকে। নিজেদের জীবনে বাস্তবায়িত করতে হবে প্রিয়নবী হযরত মুহাম্মদ সাল্লাল্লাহু আলাইহি ওয়াসাল্লামের সুন্নাহ। গড়ে তুলতে হবে সুন্দর পাপমুক্ত জীবন। কেননা, পাপ মানুষের ঈমানি ও নৈতিক শক্তিকে নড়বড়ে করে দেয়। শত্রুর সাথে লড়াই করে জিতবার পূর্বেই ব্যক্তিগতভাবে তাকে পরাজিত করে দেয়। আজ তাই প্রথমে প্রয়োজন তরুণ প্রজন্মের ব্যক্তিত্ব গঠন।

বক্ষ্যমাণ গ্রন্থটি মুসলিম যুব ও তরুণ প্রজন্মকে স্মরণ করিয়ে দেবে তার কর্তব্যের কথা। উম্মাহর প্রতি তার অপরিসীম দায়বোধের কথা স্মরণ করিয়ে দেবে হারানো ইতিহাস ঐতিহ্যের কথা। এ গ্রন্থ মুসলিম তারুণ্যকে করে তুলবে অধিকতর সচেতন। তার হৃদয়ে ঈমানের সুবজ বৃক্ষ রোপণ করবে। তার চরিত্রকে করবে সুশোভিত। তার চেতনাকে করবে শানিত। চিন্তাকে করবে চৈত্রের রোদের মতো স্বচ্ছ ও প্রখর।

গ্রন্থটি আরবের বিশিষ্ট আলেম, চিন্তক ও দাঈ শাইখ খালিদ আর-রাশিদ হাফিযাহুল্লাহ কর্তৃক মুসলিম যুবকদের উদ্দেশ্যে প্রদত্ত লেকচার সংকলন। আপন প্রজ্ঞা ও জ্ঞানের বিশালতায় শাইখ নিজেকে এমন উচ্চতায় নিয়ে গেছেন যে, তার প্রতিটি বক্তব্য, প্রতিটি সেমিনার, প্রতিটি কথা লিখিত হয়ে ছড়িয়ে পড়ছে মানুষের হাতে হাতে। অনূদিত হচ্ছে পৃথিবীর বহু ভাষায়। ইসলামের জন্য নিবেদিতপ্রাণ, চলমান ক্রান্তিকাল ও দুর্দশা থেকে উম্মাহর মুক্তির জন্য অহর্নিশ ছুটে চলা আরবীয় এই সিংহশাবক দীর্ঘদিন সৌদি সরকারের অন্যায় রোষানলের শিকার হয়ে জিন্দানখানায় বন্দিজীবন কাটাচ্ছেন। আজ যার প্রয়োজন ছিল মানুষের দ্বারে দ্বারে, মুসলিম তরুণ প্রজন্মের কাঁধে হাত রেখে উম্মাহর বিজয়কে ত্বরান্বিত করা কিন্তু দুঃখজনক হলেও এটিই সত্য, তথাকথিক মুসলিম শাসকদের হাতে আজ তিনি বন্দি। আরব যুবকদের তিনি হৃদয়ের স্পন্দন। পথহারা যুব প্রজন্মের তিনি আশার আলো। দাওয়াত ও কর্মের ময়দানে তিনি এক দ্বীপিত উপমা। আল্লাহ সুবহানাহু তায়ালার নিকট আমাদের প্রার্থনা, তিনি যেন উম্মাহর প্রয়োজনে শাইখকে কারাবন্দি থেকে মুক্ত করেন। যেন পথহারা মুসলিম তরুণ প্রজন্মের কর্ণকোহরে আবার বেজে ওঠে তার অতুলনীয় দরদি কণ্ঠ।

আল্লাহ সুবহানাহু তায়ালার নিকট অগণন শুকরিয়া, তিনি অধমের হাতে গুরুত্বপূর্ণ এ গ্রন্থটি অনুবাদ করিয়েছেন। করোনা ভাইরাসের প্রকোপে যখন সমগ্র দুনিয়া দিশেহারা তখন ঘরে বসে নির্বিঘ্নে মূল্যবান এ খিদমাহ আঞ্জাম দেওয়ার তাওফিক দান করেছেন। অনুবাদ কর্মটি আমার হাতে অর্পণ করেছেন হাসানাহ পাবলিকেশন। প্রকাশনীর কর্তা ব্যক্তিদের দাওয়াতি দৃষ্টিভঙ্গি আমাকে দারুণ মুগ্ধ করে। পুঁজিবাদের এই নষ্ট সময়ে ক-জন তরুণ তারা ইসলামের সঠিক দাওয়াত মানুষের নিকট পৌঁছে দেওয়ার উপযুক্তকর্মপন্থা বেছে নিয়েছেন। আল্লাহ সুবহানাহু তায়ালা তাদের দুনিয়া আখেরাতে সম্মানিত করুন। বইটি সকল পাঠক বিশেষ করে তরুণ প্রজনকে রাহনুমায়ি করবে বলে দৃঢ় বিশ্বাস। লেখক, অনুবাদক, প্রকাশক ও সংশ্লিষ্ট সকলের পরিশ্রম আল্লাহ কবুল করুন। পাঠকের জন্য হেদায়েতের মাধ্যম বানান। আমিন।


-----------------------
মুফতী জুবায়ের রশীদ
মুশরিফ (ইফতা) 
মারকাযুল উলুম আল-ইসলামিয়া
উত্তরা,ঢাকা।

