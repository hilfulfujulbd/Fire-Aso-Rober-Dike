মহাসড়কে ট্রাফিক পুলিশের কাজ করেন এমন এক ব্যক্তি আমাকে কষ্টদায়ক ও হৃদয়বিদারক একটি ঘটনা শুনিয়েছেন। তিনি বলেন, একদিন রাস্তায় দুটি গাড়ি পরস্পরে প্রতিযোগিতা করছিল। তাদের প্রতিযোগিতা হলো, কে আগে গন্তব্যে পৌঁছতে পারে তা পরীক্ষা করা। নিজেদের সাহসিকতা ও শক্তিমত্তা জাহির করতে তারা উভয়ে প্রাণপণ চেষ্টা চালাচ্ছে। ফলে তারা তাদের গাড়ির গতি অসম্ভব বাড়িয়ে দিয়েছিল। আর তখনই ঘটে হৃদয়বিদারক দুর্ঘটনাটি। উভয় গাড়ি একটা আরেকটার সাথে সংঘর্ষ হয়। চোখের পলকে ঘটে যায় মারাত্মক এক্সিডেন্ট। সড়কে নিয়োজিত নিরাপত্তাকর্মীরা তাদের উদ্ধারের জন্য দ্রুত ঘটনাস্থলে পৌঁছে যায়। আমিও ছিলাম তাদের মাঝে।

প্রথম গাড়িটির ভেতরে গিয়ে দেখি সেখানে কেউ বেঁচে নেই। সকলে মারা গেছে। রক্তাক্ত হয়ে এদিক-সেদিক ছড়িয়ে আছে তাদের শরীর। সেখানে সময় অতিবাহিত না করে আমরা দ্রুত দ্বিতীয় গাড়িতে যাই। আমরা চাচ্ছিলাম, জীবিত কেউ থাকলে তাদের আগে উদ্ধার করা। দ্বিতীয় গাড়িতে প্রবেশ করে দেখি, এখানে তিনজন তরুণ বেঁচে আছে। শরীরের বিভিন্ন অঙ্গ প্রত্যঙ্গ থেকে অবিরাম রক্ত প্রবাহিত হচ্ছে। তাদের জীবন ছিল কণ্ঠাগত। হয়তো খানিক বাদে তারাও মারা যাবে। আমরা দ্রুত তাদের গাড়ির ভেতর থেকে বাহিরে বের করে আনি এবং রাস্তার পাশে শুয়ে দিই। তাদের অবস্থা এতই শোচনীয় ছিল যে, আমরা বাঁচার আশা ছেড়ে দিয়েছি। তাই মৃত্যুর পূর্বে আমরা তাদের কালিমা পড়ানোর চেষ্টা করি। আমরা বারবার তাদের কানের কাছে কালিমা পড়ছিলাম; যেন তারা মৃত্যুর পূর্বে কালিমা পড়তে পারে। কিন্তু দুঃখজনক হলেও সত্য, তাদের মুখ দিয়ে তখন কালিমার পরিবর্তে গান বেরিয়ে আসছিল। আমরা বারংবার চেষ্টা করে যাচ্ছি। প্রতিবারই তাদের মুখ থেকে গানের কথা বেরিয়ে আসে। তাদের এমন করুণ পরিণতি দেখে আমরা কিংকর্তব্যবিমূঢ় হয়ে যাই। তাদের ভয়াবহ পরিণতির কথা ভেবে আমাদের মুখ থেকে দিয়ে কোনো কথা পর্যন্ত বের হচ্ছিল না। অবশেষে তাদের মৃত্যু হয়। মৃত্যুর পূর্বে তাদের কারো কালিমা পড়ার সৌভাগ্য হয়নি। জানি না আল্লাহ তাদের সাথে কেমন আচরণ করেছেন। স্বচক্ষে দেখা এ ঘটনা উপস্থিত আমাদের পরিবর্তন করে দিয়েছে। আর কেই-বা আছে এমন যে, এর থেকে শিক্ষা গ্রহণ করবে না।

হে যুবক! তাদের এমন দুর্ভাগ্য পরিণতির কারণ কী? এর কারণ তো এই যে, তারা জীবনভর পাপাচারে লিপ্ত ছিল। পার্থিব জীবনে তাদের সঙ্গী ছিল গানবাদ্য ও অশ্লীলতা। তারা কখনো কুরআন পড়েনি। মসজিদে যায়নি। নামাজ পড়েনি। আল্লাহর আনুগত্য করেনি। তাকে ভয় করেনি। যদি তাদের অন্তরে তাকওয়া থাকত, যদি তারা গাফেল না হতো তাহলে মৃত্যুর পূর্বে তাদের মুখ থেকে কালিমা বের হতো। অন্তিম সময়ে তাদের মুখ থেকে গান বেরিয়ে আসত না। জীবনভর তারা যে কর্ম করেছে তার ওপরই তাদের মৃত্যু হয়েছে। হে মুসলিম যুব ও তরুণ প্রজন্ম! এর থেকে শিক্ষাগ্রহণ করো। সমস্ত উদাসীনতা পরিহার করে, আল্লাহর অবাধ্যতা ও নাফরমানি পরিত্যাগ করে ফিরে এসো রবের দিকে। তোমাদের হৃদয়ে তাকওয়া অর্জন করো। নামাজের প্রতি যত্নবান হও। মসজিদকে তোমাদের সঙ্গী বানাও। নামাজকে বানাও পরম বন্ধু। হে যুবক! উপর্যুক্ত ঘটনা থেকে শিক্ষা গ্রহণ করে তোমাদের পরবর্তী জীবন সাজাও।

