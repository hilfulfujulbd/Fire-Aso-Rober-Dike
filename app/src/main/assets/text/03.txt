কোনো জাতির ভাগ্য নির্ধারণ হয় সে জাতির যুব ও তরুণ প্রজন্মের শাক্ত, সাহস, চিন্তা-চেতনা, তাদের কর্মক্ষমতা, দক্ষতা ও বিচক্ষণতার মাধ্যমে। তারুণ্য একটি জাতির প্রাণশক্তি। একটি জাতির মেরুদণ্ড। তারুণ্যের উপমা হলো সূর্যের সাথে। সূর্য যেমন দিবসের শুরুতে আগুনের মতো জ্বলতে থাকে মধ্য আকাশে আর দিবসের শেষে তা স্তিমিত হয়ে আসে, তেমনি যুবক ও তরুণ প্রজন্ম হলো একটি জাতির সূর্য। তারা তাদের শক্তি সাহস ও বুদ্ধি দিয়ে জয় করে সকল কিছু। সূর্যের আলোয় যেমন সমগ্র পৃথিবী আলোকিত হয়ে ওঠে, তেমনি যুবকদের শক্তিতে পৃথিবীর বুকে কোনো জাতির দখল ও আধিপত্য প্রতিষ্ঠিত হয়। যুবক ও তরুণদের উপমা হলো সিংহের সাথে। সিংহের সাহস ও গর্জনের যেমন মূল্য দেওয়া যায় না জবাই করা বকরির মূল্যের মতো, তেমনি যুবকরা হলো একটি জাতির সিংহ। তাদের শক্তি ও বীরত্বের কোনো তুলনা হতে পারে না।

যুবসমাজ হলো অপ্রতিরোধ্য ও অজেয়। ক্লান্তি তাদেরকে স্পর্শ করে না। রাত-দিনের ক্রমাগত পরিশ্রমে তারা ভেঙে পড়ে না সমাজের বৃদ্ধদের মতো। কাঙ্ক্ষিত লক্ষ্যে পৌঁছা পর্যন্ত কোনো শক্তিই তাদের থামিয়ে দিতে পারে না। অপ্রতিরোধ্য হেষাধ্বনি ছড়িয়ে তারা ছুটতে থাকে দিগ্বিজয়ী বীরের বেশে। মৃত্যুভয় তাদের ভীত করে না। শত্রুর শানিত তরবারির আঘাত তাদের চিন্তিত করে না কখনো। মৃত্যুকে যারা জয় করেছে তারাই পারে বিজয়ের ফুলেল মাল্য অর্জন করতে।

মুসলিম উম্মাহর শক্তির কেন্দ্রবিন্দু হলো তরুণ ও যুব শ্রেণি। ইতিহাসের পাতায় গভীরভাবে তাকালে দেখা যায় যে, মুসলিম উম্মাহর বিজয় সূচিত হয়েছে তরুণদের রক্ত ও শ্রমের বিনিময়ে। আল্লাহর জমিনে আল্লাহর দ্বীন বিজয়ী করার পেছনে মূল নিয়ামক শক্তি ছিল মুসলিম যুব ও তারুণ্য। কারণ তাদের বাহুতে আল্লাহ সুবহানাহু তায়ালা দিয়েছেন শত্রুকে কুপোকাত করার অদম্য শক্তি। তাদের শিরায় দিয়েছেন অপ্রতিরোধ্য ধমনী। তাদের অন্তরে দিয়েছেন ইসলামের জন্য অপরিসীম আবেগ।

ইতিহাসের পাতায় সাহাবায়ে কেরামের অবদান লেখা আছে স্বর্ণাক্ষরে। আল্লাহর রাসুল সাল্লাল্লাহু আলাইহি ওয়াসাল্লামের চারপাশে থেকে যারা রণাঙ্গনে রক্ত ঝরিয়েছেন, ছিনিয়ে এনেছেন বিজয়ের মাল্য তাদের অধিকাংশই ছিল তরুণ। সকল যুদ্ধে তারা নবীজিকে সাহায্য করেছেন। ইসলামের জন্য তাদের ছিল অসামান্য ভূমিকা। আল্লাহ ও তার রাসুলের জন্য ছিল হৃদয়ে অফুরন্ত আবেগ। যার ফলে জীবন ছিল তাদের নিকট অতি তুচ্ছ। রক্ত ছিল তাদের নিকট নগণ্য। তাদের নিকট ইসলামই ছিল একমাত্র বিষয়। পৃথিবীর বুকে ঈমানের পতাকা উঁচু করাই ছিল তাদের একমাত্র উদ্দেশ্য। রাসুল সাল্লাল্লাহু আলাইহি ওয়াসাল্লাম তাদের আদেশ করেছেন আর অমনি তারা বাঁজপাখির মতো ছুটে গিয়েছেন রণাঙ্গনে ঝাঁপিয়ে পড়েছেন শত্রুদলের ওপর। আল্লাহ সুবহানাহু তায়ালা তাদের রক্ত ও ঘামে উম্মাহকে বিজয় দান করেছেন।

হে তরুণ! হে উম্মাহর প্রাণশক্তি! তোমাকে বলছি শোনো! রাসুল সাল্লাল্লাহু আলাইহি ওয়াসাল্লাম মক্কা বিজয় করে যখন বীরের বেশে কাবা নগরীতে প্রবেশ করেন তখন উটের পেছনে রাসুল সাল্লাল্লাহু আলাইহি ওয়াসাল্লামের সাথে কে বসা ছিল জানো? কে সেদিন রাসুল সাল্লাল্লাহু আলাইহি ওয়াসাল্লামকে উটের পেছনে জড়িয়ে ধরেছিল? হ্যাঁ, তিনি একজন যুবক! একজন সাহসী তরুণ সাহাবি! তিনি হলেন হযরত উসামা রা.। রাসুল সাল্লাল্লাহু আলাইহি ওয়াসাল্লাম মক্কা বিজয়ের জন্য শক্তিশালী প্রস্তুতি নিয়ে রওনা করেছিলেন আর তার পেছনে সাহায্যকারী হিসেবে বসিয়েছিলেন হযরত উসামা রা.-কে। তার বয়স তখনো বিশ্ব অতিক্রম করেনি। টগবগে এক তরুণ। চোখে-মুখে তার অপরিসীম আবেগ। রাসুল সাল্লাল্লাহু আলাইহি ওয়াসাল্লাম হযরত আয়েশা রা.-কে বলেছেন, হে আয়েশা! তুমি উসামাকে ভালোবাসো কারণ আমি তাকে ভালোবাসি।

রাসুল সাল্লাল্লাহু আলাইহি ওয়াসাল্লাম হযরত ওসামা রা.-কে যুদ্ধের সেনাপতি নিযুক্ত করলেন। অথচ তার বয়স তখনো বিশ অতিক্রম করেনি। সদ্য প্রস্ফুটিত এক যুবক। সাহস যার শরীরে টগবগ করছে। যার ধমনীতে প্রবাহিত হচ্ছে উষ্ণ রক্তের শিরা। যার বাহু শক্তিতে ভরপুর। রাসুল সাল্লাল্লাহু আলাইহি ওয়াসাল্লাম হযরত উসামা রা.-এর মতো একজন যুবককে যুদ্ধের সেনাপতি নিযুক্ত করেছেন, অথচ তখন রাসুল সাল্লাল্লাহু আলাইহি ওয়াসাল্লামের সামনে উপস্থিত ছিলেন হযরত আবু বকর রা.-এর মতো প্রবীণ সাহাবিগণ। হযরত উমর রা.-এর মতো সাহসী ব্যক্তিবর্গ, যারা ছিলেন বিশ্বস্ত ও ইসলামের জন্য নিবেদিত। যাদের রক্ত ও ঘামের ওপর সগৌরবে দাঁড়িয়ে আছে ইসলাম। কিন্তু তাদের সেনাপতি নিযুক্ত না করে একজন যুবককে যুদ্ধের সেনাপতি নিযুক্ত করেছেন। উম্মাহর তরুণ প্রজন্মের প্রতি রাসুল সাল্লাল্লাহু আলাইহি ওয়াসাল্লামের ছিল অকুণ্ঠ সমর্থন। শুধু তাই নয়, সকলকে সতর্ক করে বলে দিয়েছেন, কেউ যেন হযরত উসামার সেনাপতিত্বের বিরুদ্ধাচারণ না করেন। যদি কেউ হযরত উসামার সাথে বিরুদ্ধাচরণ করে তাহলে সে যেন রাসুল সাল্লাল্লাহু আলাইহি ওয়াসাল্লামের বিরুদ্ধাচরণ করল। রাসুল সাল্লাল্লাহু আলাইহি ওয়াসাল্লাম সেদিন এমন কঠিন হুঁশিয়ারি উচ্চারণ করেন যেন সকলে হযরত উসামা রা.-এর নেতৃত্ব মেনে নেয়। রাসুল সাল্লাল্লাহু আলাইহি ওয়াসাল্লামের আশঙ্কা ছিল হয়তো বয়সে তরুণ হওয়ার কারণে কেউ কেউ হযরত উসামা রা.-এর নেতৃত্ব মেনে নিতে অস্বীকার করবে। কিন্তু সেনাপতি হিসেবে রাসুল সাল্লাল্লাহু আলাইহি ওয়াসাল্লামের পছন্দ ছিল হযরত উসামা রা.। কারণ, হযরত উসামা রা. ছিলেন একজন তরুণ। তার সাহস ছিল অফুরন্ত। ইসলামের প্রতিটি বিষয়ে তার আনুগত্য ছিল প্রশংসনীয়। আল্লাহর রাসুলের কাছে হযরত উসামা ছিলেন অতি প্রিয় ও বিশ্বস্ত।

এ হলো সেকালের তরুণ ও যুব সমাজের অবস্থা। বর্তমান তরুণ প্রজন্মের অবস্থা কী? আফসোস, কত আফসোস। সেকালের তরুণদের সাথে একালের তরুণদের অবস্থা খুবই করুণ ও মর্মান্তিক। চরম দুঃখজনক হলেও সত্য; আজ মুসলিম উম্মাহর তরুণ প্রজন্ম অতিক্রম করছে ধ্বংস ও পতনের এক নিদারুণ ক্রান্তিকাল। নৈতিক ও চারিত্রিক অধঃপতনের চূড়ান্ত সীমা অতিক্রম করে এখন অপেক্ষা করছে কলঙ্কতিলক পরাজয়ের। নির্লজ্জতা ও বেহায়াপনার অতল গহ্বরে নিমজ্জিত তারা। অনৈক্য ও আত্মঘাতির বেড়াজালে আবদ্ধ। চিন্তা-চেতনা, মন-মনন দাসত্বের শৃঙ্খলে বন্দি। দুনিয়ার মোহ-মায়া এবং বস্তুবাদের রঙিন নেশায় তারা এতই মত্ত যে, বেমালুম ভুলে গেছে আপন দায়িত্ব ও কর্তব্যের কথা। ভুলে গেছে উম্মাহর প্রতি তার করণীয়ের কথা। ভুলে গেছে নিজেদের গৌরবান্বিত অতীত ইতিহাস। ঐতিহ্যের কথা। ভুলে গেছে একদা উম্মাহর বিজয় রচিত হয়েছিল মুসলিম যুবকদেরই হাতে। বর্তমান মুসলিম তরুণ প্রজন্ম হারিয়ে গেছে অন্ধকারের চোরাবালিতে। তারা ভুলে গেছে নিজেদের মুসলিম পরিচয়। তাদের জীবন ও চরিত্র ধ্বংস হয়ে গেছে। দিন-রাত তারা ডুবে থাকে অশ্লীলতা ও পাপাচারে। গান-বাদ্য তাদের প্রিয় বিষয়। সকাল-সন্ধ্যা তারা মত্ত থাকে খেলাধূলায়। জীবনের একমাত্র নেশা হয়ে দাঁড়িয়েছে তাদের খেলা। আজ মুসলিম যুবকরা মসজিদ ছেড়ে পাড়ি জমিয়েছে খেলার মাঠে। মুসলিম দেশে দেশে আজ নির্মিত হচ্ছে বড় বড় স্টেডিয়াম। তৈরি হচ্ছে উন্নত মদের আসর। নাটক সিনেমা আর পর্ণগ্রাফিতে আসক্ত হয়ে পড়েছে তারা। পশ্চিমা সভ্যতার অন্ধ অনুকরণে মুসলিম যুবকরা বেড়ে উঠছে। মুসলিম যুবকদের চরিত্র ধ্বংস করার জন্য পশ্চিমা দুনিয়া তাদের ধ্বংসাত্মক বহু কার্যক্রম বাস্তবায়নে উঠেপড়ে লেগেছে। না বুঝে মুসলিম যুবকরা সেসবে আটকে পড়ে হারিয়ে ফেলছে তাদের ঈমান আকিদা। তারা ভুলে যাচ্ছে তাদের অতীত ইতিহাস ঐতিহ্য।

ইসলামের শত্রুরা জানে, মুসলিম যুব ও তরুণ প্রজন্মকে ধ্বংস করতে পারলে ইসলামকে পৃথিবীর বুক থেকে মুছে ফেলা যাবে সহজেই। তারা জানে এ কথা, একটি জাতির মূল চালিকাশক্তি  হলো সে জাতির তরুণ শ্রেণি। তাই তারা মুসলিম যুবকদের ধ্বংস করতে মরিয়া হয়ে ওঠেছে। তাদের প্রকৃত উদ্দেশ্য হলো, ইসলামকে পৃথিবীর বুক থেকে মুছে ফেলা। আর এর জন্য প্রথমে প্রয়োজন মুসলিম যুবকদের হৃদয় থেকে ইসলামি চেতনাকে বিলুপ্ত করা। যে চেতনার বলে মুসলিমরা একদিন শাসন করেছিল অর্ধ পৃথিবী।

হে মুসলিম যুবক! ফিরে এসো। ফিরে এসো আপন নীড়ে। ফিরে এসো ইসলামের আলোয়। ইসলামের চেতনায় সুন্দর ও সজীব করো তোমাদের জীবন। ইসলামের আদর্শে আদর্শিত হও। হে যুবক! আজ মুসলিম উম্মাহ তাকিয়ে আছে তোমার দিকে। তাকিয়ে আছে তোমার সাহসের দিকে। তোমার চেতনার দিকে। একদিন তুমি ছিলে ইসলামের বিজয়ের মন্ত্র। তোমার রক্তে অর্জিত হয়েছিল উম্মাহর বিজয়। ইসলামের ঝান্ডা উড্ডীন হয়েছিল তোমার বাহুর শক্তিতে। আজ নির্যাতিত উম্মাহ তাকিয়ে আছে তোমার দিকে। তুমি উম্মাহর প্রাণশক্তি। তুমি উম্মাহর সূর্য। তুমি উম্মাহর সিংহ।

