হে আল্লাহর বান্দাগণ! হে উম্মাহর অতন্ত্র প্রহরী তরুণ শক্তি! এমন এক ব্যক্তির জীবন ও কর্মপন্থা আজ আলোচনা করব যা আমাদের ঈমানকে শানিত করবে। যার জীবনপ্রবাহ সাহসী করে তুলবে আমাদের হৃদয়কে। তার আত্মোৎসর্গের বিরল ঘটনা আমাদের ইসলামের জন্য আরো নিবেদিতপ্রাণ করে তুলবে। তিনি এমন এক ব্যক্তি উম্মাহর কোনো সদস্য তার সম্পর্কে অনবগত নয়। ছোট-বড়, নারী-পুরুষ সকলের নিকট তিনি অত্যন্ত সুবিদিত। তার নাম ও প্রশংসনীয় সাহসিকতা প্রসিদ্ধ। মুসলিম উম্মাহর ইতিহাসে তিনি স্বীকৃত ও বরিত। ইতিহাসের পাতায় স্বর্ণাক্ষরে লিপিবদ্ধ রয়েছে তার নাম।

যখন তার বীরত্বের আলোচনা করা হয়, মনে হয় তিনিই ইতিহাসের শ্রেষ্ঠ বীর। যখন ইসলামের জন্য তার আত্মোৎসর্গের আলোচনা করা হয়, মনে হয় তিনিই ইসলামের সর্বশ্রেষ্ঠ প্রহরী। যখন তার বৈশিষ্ট্যের আলোচনা করা হয়, মনে হয় তিনি এ উম্মতের শ্রেষ্ঠ পুরুষ। ইসলামের ইতিহাস এবং মুসলিম উম্মাহর প্রতিটি সদস্যের নিকট তার নাম আকাশে উদিত সূর্যের মতো দেদীপ্যমান। রাতের আকাশে ধ্রুব-নক্ষত্রের মতো উজ্জ্বল।

তিনি কে?
কে তিনি, যার এত মহিমা?

যিনি পাল্টে দিয়েছেন ইতিহাসের গতিধারা? যিনি রচনা করেছেন বিপ্লবের সোনালি দাস্তান?
তিনি হযরত খালিদ বিন ওয়ালিদ রা.। ইসলামের সর্বশ্রেষ্ঠ কাফেলার অন্যতম সঙ্গী। আল্লাহর রাসুল সাল্লাল্লাহু আলাইহি ওয়াসাল্লামের প্রিয় সাহাবি। যার রক্ত ও শ্রমের ওপর দাঁড়িয়ে আছে ইসলামের ভিত্তি। যার সাহসিকতা ও বীরত্বে সিঞ্চিত হয়েছে ইসলাম নামক বৃক্ষ। হযরত খালিদ বিন ওয়ালিদ, ইসলাম যাকে দিয়েছে শ্রেষ্ঠত্বের মুকুট। ইসম তাকে বানিয়েছে মানবেতিহাসের বরিত ব্যক্তি। তাকে পৌঁছে দিয়েছে সম্মান ও মর্যাদার সর্বোচ্চ চূড়ায় ছিলেন একজন মুশরিক ও অগ্নিপূজক। প্রথম জীবনে মক্কার কাফেরদের হয়ে ইসলামের বিরুদ্ধে রণাঙ্গনে অবতীর্ণ হয়েছেন। কালিমার বিরুদ্ধে মরণপণ লড়াই করেছেন। উহুদের যুদ্ধে আল্লাহর রাসুল সাল্লাল্লাহু আলাইহি ওয়াসাল্লাম ও তার সাহাবিদের বিরুদ্ধে সাহসী ও গুরুত্বপূর্ণ ভূমিকা রেখেছিলেন খালিদ বিন ওয়ালিদ। সেদিন তার বিরল প্রজ্ঞাপূর্ণ নেতৃত্ব ও অসীম বীরত্বে কাফেররা মুসলমানদের ওপর আধিপত্য বিস্তার করেছিল।

খালিদ বিন ওয়ালিদ তখন কাফের। ইসলাম ও মুসলমানদের ঘোরতর শত্রু। তখন তার কোনো মর্যাদা ছিল না। কোনো খ্যাতি ছিল না। কিন্তু ইসলাম তাকে বদলে দিয়েছে। ইসলাম তাকে ইতিহাসের অমর ব্যক্তি হিসেবে ইতিহাসে প্রতিষ্ঠিত করেছে। ক্রমে ক্রমে মক্কার কাফের ও অগ্নিপূজকরা ইসলামের সুশীতল ছায়াতলে আশ্রয় নিতে লাগল। একদিন খালিদ বিন ওয়ালিদ রা.-এর অন্তরেও উদয় হলো ইসলামের সূর্য। তিনি এলেন আল্লাহর রাসুলের দরবারে। ইসলাম গ্রহণ করলেন। তারপর? তারপর বদলে গেল খালিদ বিন ওয়ালিদ রা.-এর জীবনধারা। তিনি হয়ে গেলেন ইসলামের সাহসী সিপাহি। বীর সেনানী। ইসলামের ঝান্ডা হাতে দাপিয়ে বেড়াতে লাগলেন রণাঙ্গন থেকে রণাঙ্গনে। এক যুদ্ধ থেকে আরেক যুদ্ধে। মুতার ধূসর প্রান্তর থেকে ইয়ামামার রক্তাক্ত প্রাচীর পর্যন্ত ছিল তার নিপুণ বীরত্ব। তার সাহসিকতা ও অসীম বীরত্বে ইসলামের বিজয় হতে লাগল একের-পর-এক। আর তিনি হয়ে উঠলেন ইসলামের অন্যতম শক্তি। রাসুল সাল্লাল্লাহ আলাইহি ওয়াসাল্লাম তাকে উপাধি দিলেন সাইফুল্লাহ তথা আল্লাহর তরবারি বলে। ইতিহাস তার বীরত্বগাথা সংরক্ষণ করেছে সোনালি হরফে।

আজ মুসলিম উম্মাহর ভাগ্য পরিবর্তনে হযরত খালিদ বিন ওয়ালিদের মতো ব্যক্তি দরকার। ইসলামের নতুন ইতিহাস রচনার জন্য খালিদ বিন ওয়ালিদের মতো সাহসী ও আত্মনিবেদিত ব্যক্তিদের বড় প্রয়োজন। যাদের হাতে রচিত হবে ইতিহাসের নতুন দাপ্তান। যে ইসলাম একজন মুশরিককে ইতিহাসের মহানায়ক বানিয়েছে আজও সে ইসলাম বিদ্যমান। যে ইসলাম একজন অগ্নিপূজককে বানিয়েছে মহাপুরুষ। সে ইসলাম আজও রয়েছে। আল্লাহর শপথ! আজও জন্ম হতে পারে কোনো মায়ের উপর থেকে নতুন কোনো খালিদ।

আজ মুসলিম তরুণ ও যুব প্রজন্মকে ইতিহাসের মহামানবদের জীবনী পাঠ করতে হবে। তাদের জীবনী ও ইতিহাস অত্যন্ত মনোযোগের সাথে পড়তে হবে। চিন্তা করতে হবে তাদের বিজয়ের রহস্য সম্পর্কে। তাদের কর্মপন্থা সম্পর্কে ভাবতে হবে। সে সমস্ত বীরদের বীরত্বের ইতিহাস পড়তে পড়তে হৃদয়ে বীরত্বের স্পৃহা জাগবে। ইসলামের বীর সেনানীদের জীবনী পাঠে অন্তরে ইসলামের জন্য অসীম আত্মত্যাগের মানসিকতা তৈরি করতে হবে। যে ইসলামের পরশে হযরত খালিদ বিন ওয়ালিদের মতো ব্যক্তির জন্ম হয়েছে, চৌদ্দশ বছর পর সে ইসলামের পরশে আজও অনেক নতুন খালিদ তৈরি হতে পারে। প্রয়োজন শুধু ইসলামের জন্য নিষ্ঠা ও নিবেদিতপ্রাণ। উম্মাহর আজ আরো বহু খালিদ বিন ওয়ালিদের প্রয়োজন। ইসলামের আকাশে বহু ফেতনা মাথা চাড়া দিয়েছে। কালো মেঘের মতো তাদের গর্জন ইসলামের আলোকে নির্বাপিত করতে চাচ্ছে। এহেন সময়ে ইসলামের ঝান্ডা শক্তহাতে ধরে বিজয়ের বন্দরে নোঙর করাতে প্রয়োজন অনেক অনেক খালিদ বিন ওয়ালিদ। উম্মাহ আজ চাতক পাখির ন্যায় তাকিয়ে আছে নতুন খালিদের দিকে। উম্মাহর এ স্বপ্ন আশা পূরণ করতে পারে কেবল তরুণ প্রজন্ম। আজ মুসলিম যুবকদের হৃদয় ও মানসিকতা যদি ইসলামের জন্য নিবেদিত হয়, তারা যদি নিজেদের জীবন আল্লাহর দ্বীন প্রতিষ্ঠায় উৎসর্গ করতে কুণ্ঠিত না হয়, তাহলে জেনে রাখো একবিংশ শতাব্দীতে এ উম্মাহর প্রতিটি তরুণই হবে একেকজন খালিদ বিন ওয়ালিদ।

