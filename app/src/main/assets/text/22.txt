জ্ঞান অর্জন পৃথিবীতে মানব জীবনের গুরুত্বপূর্ণ উদ্দেশ্য। জ্ঞান মানুষকে আলোকিত করে। আল্লাহ তায়ালার পরিচয় মানুষের হৃদয়ে প্রস্ফুটিত করে। স্রষ্টা ও সৃষ্টির প্রকৃত উদ্দেশ্য সম্পর্কে সচেতন করে। আর যে জ্ঞান অর্জন থেকে মুখ ফিরিয়ে রাখে, মূর্খতার দাসত্বে বন্দি থাকে তার জীবন হয় ঘৃণিত। সে জীবনে থাকে না আলো। থাকে না স্রষ্টার পরিচয়। ইসলামে মূর্খতার কোনো অবকাশ নেই। ইসলাম মানুষকে উপকারী জ্ঞান অর্জনে অসংখ্যবার উদ্বুদ্ধ করেছে। বর্ণনা করেছে জ্ঞান অর্জনের প্রভূত ফজিলত। জ্ঞান কল্যাণের প্রতীক। জ্ঞান জীবনের নন্দনের প্রতীক। দুনিয়া-আখেরাতে সৌভাগ্যের প্রতীক। হযরত মুআবিয়া রা. থেকে বর্ণিত আছে,

قال رسول الله صلى الله عليه وسلم: (من يرد الله به خيراً
يفقهه في الدين

'রাসুল সাল্লাল্লাহু আলাইহি ওয়াসাল্লাম বলেন, 'আল্লাহ যার কল্যাণ চান তাকে দ্বীনের সঠিক ইলম দান করেন।(সহিহ বুখারি: ২৭)
অপর হাদিসে হযরত আবু দারদা রা. থেকে বর্ণিত,

وعن أبي الدرداء قال: سمعت رسول الله صلى الله عليه وسلم الله له طريقاً يقول: من سلك طريقاً يلتمس به علماً . سهل إلى الجنة، وإن الملائكة لتضع أجنحتها لطالب العلم رضاً يصنع، وإن العالم ليستغفر له من في السموات ومن في بما : الأرض حتى الحيتان في الماء، وفضل العالم على العابد كفضل القمر على سائر الكواكب، وإن العلماء هم ورثة الأنبياء، والأنبياء لم يورثوا درهماً ولا ديناراً، إنما ورثوا العلم

তিনি বলেন, আমি রাসুল সাল্লাল্লাহু আলাইহি ওয়াসাল্লামকে বলতে শুনেছি, তিনি বলেন, 'যে ব্যক্তি ইলম অর্জনের জন্য পথ চলবে আল্লাহ তার জন্য জান্নাতের পথ সহজ করে দেবেন। ফেরেশতাগণ ইলম অর্জনকারীদের প্রতি সন্তুষ্ট হয়ে তাদের জন্য নিজেদের ডানা বিছিয়ে দেন। তাদের জন্য আসমান ও জমিনের সকল কিছু ক্ষমা প্রার্থনা করে, এমনকি পানির মাছ পর্যন্ত। আলেমের মর্যাদা আবেদের ওপর, যেমন চাঁদের মর্যাদা সকল নক্ষত্রের ওপর। আলেমগণ হলেন নবীদের উত্তরাধিকারী। তারা দিনার ও দিরহামের নয়, বরং নবীদের ইলমের উত্তরাধিকারী।( সুনানুত তিরমিজি: ২৬৪৬)

অপর এক হাদিসে রাসুল সাল্লাল্লাহু আলাইহি ওয়াসাল্লাম ইরশাদ করেছেন,

فضل العالم على العابد كفضلي على أدناكم، ثم قال صلى الله عليه وسلم: إن الله وملائكته وأهل السموات والأرض

حتى الثملة في جحرها وحتى الحوت في البحر

‘আবেদের ওপর আলেমের মর্যাদা তেমন, যেমন তোমাদের ওপর আমার মর্যাদা। অতঃপর রাসুল সাল্লাল্লাহু আলাইহি ওয়াসাল্লাম বলেছেন, নিশ্চয় আল্লাহ আলেমের ওপর রহমত বর্ষণ করেন। ফেরেশতাগণ এবং আসমান ও জমিনের অধিবাসী সকলে এমনকি গর্তের পিঁপড়া ও সমুদ্রের মাছ পর্যন্ত আলেমের জন্য দোয়া করে।(সুনানুত তিরমিজি। ২৬৮৬)

ইলম ও আলেম সম্পর্কে কুরআন ও হাদিসে অসংখ্য ফজিলত বর্ণিত হয়েছে। হযরত আবদুল্লাহ ইবনে মুবারক রহ.-কে জিজ্ঞেস করা হয়েছিল, যদি আল্লাহ আপনার নিকট ওহি প্রেরণ করে বলেন, আজ রাতেই আপনি মারা যাবেন তাহলে সারাদিন আপনি কী করবেন? জবাবে হযরত আবদুল্লাহ ইবনে মুবারক রহ. বলেছেন, আমি ইলম অন্বেষণ করব।

