একাদশ হিজরি। রাসুল সাল্লাল্লাহু আলাইহি ওয়াসাল্লাম ইন্তেকাল করলেন। রাসুলের তিরোধানের পর ইসলাম সম্মুখীন হলো ভয়াবহ সঙ্কটের। মুসলমানদের ওপর নেমে এলো ঘোরতর বিপদ। এতদিন পর্যন্ত ইসলামের যাবতীয় বিধি-বিধান রাসুল সাল্লাল্লাহু আলাইহি ওয়াসাল্লামের ওপর অবতীর্ণ হতো। সবকিছু তাই সকলের জন্য সহজ ছিল। কিন্তু তিনি চলে গেলেন রফিকে আলার সান্নিধ্যে। হে আল্লাহর বান্দাগণ! এ হলো মৃত্যু। এর থেকে কেউ পলায়ন করতে পারবে না। দুনিয়াতে যার আগমন হয়েছে তাকেই মৃত্যুবরণ করতে হবে। এ চিরসত্য। পৃথিবীর অমোঘ বিধান। চাই তিনি নবী বা রাসুল হোন।

রাসুল সাল্লাল্লাহু আলাইহি ওয়াসাল্লামের ইন্তেকালের পর দেখা দিলো নতুন ফিতনা। ইতিহাসে যা ফিতনায়ে ইরতিদাদ নামে প্রসিদ্ধ। মুসলমানরা চতুর্দিকে মুরতাদ হয়ে যেতে লাগল। অপরদিকে মুসায়লামা নিজেকে নবী দাবি করল। নতুন ও সরলমনা মুসলমানদের মুসায়লামা ইসলাম থেকে বিচ্যুত করতে লাগল। তার গোত্রের সকলে তাকে নবী হিসেবে মেনে নিয়ে ইসলাম থেকে বিচ্যুত হয়ে গেল। অন্যদিকে সরলমনা একদল মুসলমানরা যাকাত দিতে অস্বীকার করল। যাকাত ইসলামের অন্যতম রুকন। ইসলামের ভিত্তি রাখা হয়েছে যে কয়টি বিধানের ওপর, তন্মধ্যে একটি হলো যাকাত। মুসলমানদের খলিফা তখন হযরত আবু বকর রা.। ইসলাম ও মুসলমানদের জন্য ভয়াবহ এ ফেতনাকে মূলোৎপাটন করার জন্য খলিফাতুল মুসলিমিন হযরত আবু বকর রা. অত্যন্ত কঠোর সিদ্ধান্ত গ্রহণ করলেন। দ্ব্যর্থ কণ্ঠে ঘোষণা দিলেন, ইসলামের ক্ষতি হবে আর আমি আবু বকর বেঁচে থাকব?

হযরত আবু বকর রা. তাদের বিরুদ্ধে জিহাদের ঘোষণা পর্যন্ত দিলেন। যিনি ছিলেন কোমল, ইসলামের সঙ্কট মুকাবলোয় তিনি হলেন শক্ত পাথর। যিনি ছিলেন বৃষ্টির মতো শীতল, রাসুল সাল্লাল্লাহু আলাইহি ওয়াসাল্লাে নবুওয়াতের সম্মান রক্ষার্থে তিনি ধারণ করলেন বজ্রকঠিন। সাহাবায়ে কেরামের সাথে পরামর্শ করলেন। বললেন, রাসুল সাল্লাল্লাহু আলাইহি ওয়াসাল্লামের ইন্তেকালের পর তার ধর্মকে পরিবর্তন করা হবে—এটা কিছুতেই মেনে নেওয়া যায় না। প্রয়োজনে তাদের বিরুদ্ধে আমরা অস্ত্রধারণ করব।

ইসলাম ও মুসলিম উম্মাহর এ দুর্দিনে হযরত আবু বকর রা. অত্যন্ত সময়োপযোগী ভূমিকা পালন করেছেন। রাসুলের ইন্তেকালের পর ইসলামের ওপর আগত ধাক্কা সামাল দেওয়ার জন্য একজন আবু বকরের প্রয়োজন ছিল। এ উম্মতের একটি অন্যতম বৈশিষ্ট্য হলো, আল্লাহ তায়ালা প্রতি একশ বছরে এ উম্মতের মাঝে একজন মুজাদ্দিদ প্রেরণ করবেন। হযরত আবু বকর রা. হলেন প্রথম মুজাদ্দিদ। যার অপরিসীম ত্যাগে ইসলাম তার সঠিক পথে অটল ছিল। সে সময় হযরত আবু বকর রা.-এর সিদ্ধান্ত ছিল যে-কোনো মূল্যে ইসলামকে সাহায্য করতে হবে। কিছুতেই রাসুলের রেখে যাওয়া শরিয়তের মাঝে পরিবর্তন-পরিবর্ধন করা যাবে না। এমনকি রাসুলের একটি সুন্নতের সাথেও আপস করা যাবে না।

তাদের ক্ষেত্রেই আল্লাহ সুবহানাহু তায়ালা ইরশাদ করেছেন,

إن تنصروا الله ينصركم ويثبت أقدامكم

‘যদি তোমরা আল্লাহকে সাহায্য করো তাহলে তিনি তোমাদের সাহায্য করবেন এবং তিনি তোমাদের অটল ও অবিচল রাখবেন।( সুরা মুহাম্মদ ৭)

ভগুনবী দাবিদার মুসাইলামা ও তার অনুসারীদের দমন করতে কোমল খলিফা রূঢ় হলেন। ফুলের মানব হলেন শক্ত পাথর। জ্বলে উঠলেন ইসলামের চেতনায়। ভণ্ডনবী মুসাইলামাকে নির্মূলে কঠিন সিদ্ধান্ত গ্রহণ করলেন। মুসাইলামা ও তার দোষরদের বিভিন্ন কর্মকাণ্ডের সংবাদ আসতে থাকে খলিফার কানে। পেরেশান হয়ে ভাবতে থাকেন কী করা যায়। দেখলেন, যুদ্ধ ছাড়া দ্বিতীয় কোনো পথ খোলা নেই। যুদ্ধই একমাত্র সমাধান। সুতরাং যুদ্ধ অনিবার্য। খলিফা হযরত আবু বকর রা. যুদ্ধের ঘোষণা দিলেন ভগুনবী দাবিদারদের অন্যতম পাষণ্ড মুসাইলামাতুল কাজ্জাবের বিরুদ্ধে। খলিফার নির্দেশে তৈরি হলো মুসলিম বাহিনী। যুদ্ধের সেনাপতি নিযুক্ত করলেন তিনি হযরত খালিদ বিন ওয়ালিদ রা.-কে।

মুসলিম বাহিনী নিয়ে হযরত খালিদ বিন ওয়ালিদ রা. রওনা করলেন ইয়ামামার প্রান্তর। সেনাপতি হযরত খালিদ বিন ওয়ালিদ রা. মুসলিম বাহিনীকে সুসজ্জিত করলেন। মুসলিম বাহিনীকে তিনি সিসাঢালা প্রাচীরের ন্যায় সারিবদ্ধভাবে দাঁড় করালেন। মুখোমুখি হলো দুই বাহিনী। ভণ্ডনবী ও তার ভণ্ড অনুসারীদের সাথে সত্যনবী হযরত মুহাম্মদ সাল্লাল্লাহু আলাইহি ওয়াসাল্লামের অনুসারীদের যুদ্ধ। সত্যকে প্রতিষ্ঠা করার লড়াই। এ যুদ্ধ মিথ্যাকে পরাজিত করার। অন্ধকার দূরীভূত করে আলো জ্বালানোর এক গুরুত্বপূর্ণ সংঘাত। বেজে উঠল যুদ্ধের দামামা। দু-পক্ষের তীব্র আক্রমণে কেঁপে কেঁপে উঠছে ইয়ামামার প্রান্তর। তরবারির ঝলকানিতে ঝলসে উঠছে তীব্র রোদ। পাথর খণ্ডের সাথে ঘোড়ার পদাঘাতে সৃষ্টি হয়েছে ভয়ানক শব্দের। লড়াই তীব্র থেকে তীব্রতর হচ্ছে। মুসাইলামা তার সর্বশক্তি নিয়ে ঝাঁপিয়ে পড়ে মুসলমানদের বিরুদ্ধে। কেননা মুসাইলামা জানে, আজ যদি হেরে যায়, তাহলে ধূলিসাৎ হয়ে যাবে তার নবী হওয়ার বাসনা।

এ উম্মতের প্রথম মুজাদ্দিদ হযরত আবু বকর রা. ছিলেন অত্যন্ত বিচক্ষণ ও সীমাহীন প্রজ্ঞার অধিকারী। সর্বোপরি নবীজির তিরোধানের পর এই প্রথম বড় কোনো অভিযান। তাই অধিকতর সাহসী ও বিচক্ষণ যোদ্ধা হযরত খালিদ বিন ওয়ালিদকে সেনাপতি বানিয়ে প্রেরণ করেন শক্তিশালী কাফেলা।মুসলিম বাহিনীর চেষ্টা ছিল প্রাণান্ত। মরণপণ তারা লড়ে যাচ্ছেন। যুদ্ধ চলছে তুমুল তুফানে। ক্ষিপ্রগতিতে মুসলিম সৈন্যরা ঝাঁপিয়ে পড়ে কাফেরদের ওপর। তীব্র লড়াই চলছে। যুদ্ধের প্রারম্ভে উভয় পক্ষ ছিল সমানে সমান। কেউ ছাড় দিতে রাজি নয় আজ। না মুসলিম বাহিনী। না মুসাইলামার দল। এ লড়াই নিছক জয়-পরাজয়ের লড়াই নয়; সত্য ও মিথ্যা নিরূপণের এক চূড়ান্ত যুদ্ধ। যুদ্ধের মাঝেই সেনাপতি হযরত খালিদ বিন ওয়ালিদ নিজ ঘোড়ার ওপর দাঁড়িয়ে তেজস্বী কণ্ঠে মুসলিম বাহিনীকে উদ্দেশ্য করে এক সংক্ষিপ্ত ভাষণ দেন। তিনি বলেন, 'হে মদিনার অধিবাসীগণ! আজ তোমরা অন্তর থেকে মদিনার চিন্তা মুছে ফেলো। আজ তোমাদের অন্তরে শুধু আল্লাহ এবং জান্নাতের স্মরণ থাকা উচিত। আজকের এ লড়াই পার্থক্য করবে সত্য ও মিথ্যার।'

সেনাপতি হযরত খালিদ বিন ওয়ালিদ রা.-এর এমন অগ্নিময় ভাষণ শুনে দ্বিগুণ শক্তিতে জ্বলে ওঠে মুসলিম বাহিনী। তাদের রক্তে বলখ মেরে ওঠে সাহস ও শৌর্যের আগুন। অসীম প্রেরণায় মুসলিম বাহিনী ঝাঁপিয়ে পড়ে শত্রুদের ওপর। মরণঘাতী লড়াই চলছে ইয়ামামার প্রান্তরে। যুদ্ধ ক্রমশ চূড়ান্ত মুহূর্তে প্রবেশ করছে। নাঙা তলোয়ার উঁচিয়ে ঘোড়া ছুটিয়েছেন হযরত খালিদ বিন ওয়ালিদ ও তার অনুগত বাহিনী। মুসলমান বাহিনীর বীরত্বপূর্ণ লড়াইয়ে মুসাইলামার বাহিনী পিছু হটতে বাধ্য হয়। অবশেষে মুসলমানদের প্রতিহত করতে না পেরে তারা তাদের দূর্গের ভেতর চলে যায়। ভণ্ডনবী ঘাতক মুসাইলামা দূর্গের ভেতর আত্মগোপন করে। শত্রুপক্ষ পিছু হটলেও সেনাপতি হযরত খালিদ থেমে যাননি। আজ তিনি একটি চূড়ান্ত রফাদফা করে তবেই যাবেন ইয়ামামার প্রান্তর থেকে। যে ইচ্ছা সে কাজ। মুসলমান বাহিনী দূর্গের ভেতর আক্রমণ চালায়। মুসলমানদের সাহসী অভিযানে অত্যন্ত শোচনীয়ভাবে পরাজিত হয় মুসাইলামা বাহিনী। মুসলমানদের হাতে অত্যন্ত মর্মান্তিকভাবে নিহত হয় মুসাইলামা। বীরের বেশে মুসলিম বাহিনী মদিনায় ফিরে আসে। রাসুল সাল্লাল্লাহু আলাইহি ওয়াসাল্লামের ইন্তেকালের পর সংঘটিত প্রথম যুদ্ধে মুসলমানরা হযরত খালিদ বিন ওয়ালিদের নেতৃত্বে বিপুল বিজয় অর্জন করে। ইয়ামামার ধূসর প্রান্তরে সেনাপতি হযরত খালিদ বিন ওয়ালিদের অসীম সাহসিকতা ও প্রশংসনীয় বীরত্ব ইতিহাসে লেখা আছে স্বর্ণাক্ষরে। আল্লাহ সুবহানাহু তায়ালা ইরশাদ করেন,

فإذا لقيثم الذين كفروا فضرب الرقاب حتى إذا أنتموهم فشدوا الوثاق فإما منا بعد وإما فداء حتى تضع الحرب أوزارها : ذلك ولو يشاء الله لانتصر منهم ولكن ليبلو بعضكم ببعض * والذين قتلوا في سبيل الله فلن يضل أعمالهم سيهديهم ويصلح بالهم ويدخلهم الجنة عرفها لهم يا أيها الذين آمنوا إن تنصروا الله ينصركم ويثبت أقدامكم

"অতঃপর কাফেরদের সাথে যখন তোমাদের মোকাবেলা হবে তখন তাদের গর্দানে আঘাত করবে। অবশেষে যখন তোমরা তাদের রক্তপাত ঘটাবে তখন শক্তভাবে বাঁধবে। তারপর হয় অনুকম্পা করবে নাহয় মুক্তিপণের বিনিময়ে তাদের ছেড়ে দেবে। যতক্ষণ না যুদ্ধ তার বোঝা নামিয়ে রাখে। এটাই আল্লাহর নির্দেশ। আল্লাহ চাইলে তাদের থেকে প্রতিশোধ নিতে পারতেন, কিন্তু তিনি চান তোমাদের কতককে কতকের দ্বারা পরীক্ষা করতে। যারা আল্লাহর পথে শহিদ হয় তাদের কর্ম তিনি কিছুতেই নষ্ট করবেন না। এবং তাদের সেই জান্নাতে প্রবেশ করাবেন যার কথা তিনি তাদের জানিয়েছেন। হে ঈমানদারগণ! তোমরা যদি আল্লাহকে সাহায্য করো তাহলে তিনিও তোমাদের সাহায্য করবেন এবং তোমাদের পা তথা অবস্থান সুদৃঢ় রাখবেন।
( সুরা মুহাম্মদ: ৪-৭)

